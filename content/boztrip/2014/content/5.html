<h2 class="text-xs-center"> La Vittoria dei Cattivi </h2>
<small><em><p class="text-xs-center">Martedì 5 Agosto</p></em></small>
<hr />
<div class="text-justify">
  Oggi è il giorno della piscina e i più mattinieri del Trio (chi saranno?) intraprendono la scalata da casa della signora Teresa all’agriturismo Ripostena, sfidando le numerose bestie feroci che presidiano il sentiero.
</div>
<div class="text-xs-center pt-1 pb-1">
  <img class="boztrip" src="./content/boztrip/2014/img/5-1.jpg">
</div>
<div class="text-justify">
  L’ascesa è tutto sommato tranquilla ed i nostri eroi si ricongiungono con Martina, visibilmente provata dall’intensa serata di danze terminata poche ore prima. Le chiacchiere sono piacevoli, così come i biscotti ai pistacchi, e dopo qualche ora la delegazione dell’alba può prendersi carico dell’onere di visitare la piscina con vista fino alle torri di San Gimignano. Ebbene sì, la vita del musicista a volte è davvero dura. Una volta ricomposta la formazione ci si avventa sulla ribollita ed il prosciutto, il tutto innaffiato con del buon vino. Per non farci mancare nulla studiamo dei nuovi brani di cui sentirete presto parlare, e partiamo alla volta della città delle torri. Nonostante l’impegno per la ricerca dei regolamenti comunali per gli artisti di strada, la buona volontà nulla puote contro il male assoluto e la polizia ci scaccia come mosche dal culo della vacca. Poco male, a quanto pare Colle di Val d’Elsa (o Colle Val d’Elsa, o Colle della Valle dell’Elsa) è un gioiellino tutto da scoprire ed il vostro Trio di fiducia non ha nessuna intenzione di farselo scappare. Tutto sembra andare per il verso giusto fino a quando arriva un SMS di un amico storicamente in contrasto con la dea bendata, e diluvio fu. Proviamo a consolarci con una birra e decidiamo di provare comunque a suonare sotto la volta degli alberi. Seguendo un paradigma ormai affermato le nubi si diradano e il pubblico si accumula, andando a culminare in un tramonto mozzafiato.
</div>
<div class="text-xs-center pt-1 pb-1">
  <img class="boztrip" src="./content/boztrip/2014/img/5-2.jpg">
</div>
<div class="text-justify">
  E’ ora di cena ed oggi è giorno di Pici: aglione, cacio e pepe, e ragù di cinghiale ci rimepiono la pancia. Sulla via del ritorno concordiamo che San Gimignano non ci resisterà ed andiamo a nanna presto per espugnare la roccaforte col favore delle tenebre l’indomani mattina. Ancora una volta, l’imperativo è crederci.
</div>
