<h2 class="text-xs-center"> Dal Cloro al Clero (e ritorno) </h2>
<small><em><p class="text-xs-center">Giovedì 7 Agosto</p></em></small>
<hr />
<div class="text-justify">
  Il risveglio ad alta quota ci piace assai per via della vista spettacolare che ci si para di fronte dall’utlimo piano della torre sopra l’Osteria La Loggetta. Dopo la presa di San Gimignano il commando ha bisogno di riposo e coglie al volo la generosa offerta di Maurizio e dirigendosi verso la di lui piscina (questa è la parte del Cloro). Il sole picchia forte e le pelli ancora vergini dei musici sono messe a dura prova. Luca è già temprato e comunque fuori pericolo per via del sangue arabo, ma il sole grema impietosamente la cute degli altri, raggiungendo il culmine con la pancia aragostata leggendaria di Albe.
</div>
<div class="text-xs-center pt-1 pb-1">
  <img class="boztrip" src="./content/boztrip/2014/img/7-1.jpg">
</div>
<div class="text-justify">
  Tra un’ustione e l’altra apprendiamo che Montepulciano riserva più sorprese del previsto dal punto di vista dell’iter burocratico. Chi è causa del suo mal pianga se stesso, i Montepulcini non ascolteranno la nostra musica. La seconda meta designata è Gubbio, sia per via della vicinanza col nostro prossimo obiettivo, sia perché siamo tutti fan sfegatati di Don Matteo (e questo è un preludio al Clero). Sulla via per Gubbio ci fermiamo per pranzo in un ristorante che causa una pesantezza di stomaco tremenda ai vostri beniamini, ma per fortuna scopriamo che nella città di Terenzio Collina c’è un ottimo ascensore. La piazza è già presidiata da Peter, violoncellista di Manhattan, che gentilmente acconsente a cedere il passo suonando un paio di brani con noi.
</div>
<div class="text-xs-center pt-1 pb-1">
  <img src="./content/boztrip/2014/img/7-2.jpg" style="max-height:30em;max-width:100%;">
</div>
<div class="text-justify">
  Il pubblico più folto consiste in un oratorio in gita, che ci rallegra con qualche danza abbozzata e qualche accenno di pogo. Il loro prete (e questa è la parte del Clero) propone alla salva di ragazzi urlanti una scelta che per il Boz Trio è un gran banco di prova: la scelta tra continuare ad ascoltare i musici oppure di sorbirsi una pappardella religiosa da parte di due suore. Ebbene, quel giorno fu un’amara sconfitta per la musica. Solo un terzo dei fanciulli ci da fiducia, e pensiamo quindi che sia ora di levare le tende. All’agriturismo Valdichiascio si respira un’atmosfera piacevole e rilassata, soprattutto quando decidiamo di fare un tuffo in piscina pure qui (e questa è la parte del ritorno al Cloro) dopo essere stati accolti dalla sorridente Maria Teresa. La struttura è bellissima, e le camere arredate con gran gusto. Ci rimpinziamo a dovere e cominciamo a fare il nostro dovere. La sala principale dell’agriturismo si riempie in men che non si dica ed il calore del pubblico è grande. Non mancano le danze di rito e i pianti dei bambini terrorizzati da Rouben, così come un soddisfacente apprezzamento da parte di Maria Teresa ed i suoi ospiti. Quando termina la scaletta scopriamo di essere circondati da cantanti eccezionali e proviamo ad accompagnarle in qualche canto Napoletano per concludere con due pezzi magnifici di Alicia Keys cantati splendidamente da Maddalena. Ci ritiriamo nella nostra fastosa stanza anche oggi felici e contenti.
</div>
