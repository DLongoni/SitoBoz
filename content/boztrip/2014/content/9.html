<h2 class="text-xs-center">Finale col Botto</h2>
<small><em><p class="text-xs-center">Sabato 9 Agosto</p></em></small>
<hr />
<div class="text-justify">
  Vi ricordate la cazzimma di ieri? Da un lato si sente di meno grazie alla dormita rigenerante all’agriturismo Ca’ Balbi, e grazie alla colazione ivi consumata, e dall’altro si sente ancora di più perchè il Boz Trio ha sete di conquista, e l’ombra della sfortuna fa ancora paura. Pranziamo da Gaia, in compagnia di una zanzariera dotata di vita propria, e delle mosche che quest’ultima lascia passare indisturbate. L’abbondante pranzo è prelibato e a pancia piena il prossimo bersaglio è chiaro: Rimini. Chi la spunterà: tradizione Klezmer o ignoranza Zarra (in cui qualche membro del Boz Trio si identifica orgogliosamente) ? Pare ci sia una ternza chance, dato che rimini vanta un centro storico che si candida a fungere da arena. Prima della performance, però, i nostri eroi si trovano a dover affrontare un’entità a loro nuova: il mare. Venti centesimi netti dopo aver messo piede sul bagnasciuga un bruto selvaggio ci intima di andarcene o pagare. Chiediamo cortesemente quale sia l’area di spiaggia libera tra la riva e lo stabilimento, ma il sistema del nostro interlocutore crasha senza possiblità di ripristino, per cui nel dubbio ce ne andiamo verso il lido comunale. I musici reagiscono in modi variegati alla nuova attrazione:
  Albe l’insofferente: si unge come un culturista per evitare l’autocombustione e non trova il suo posto nell’ecosistema.
  Dave l’apatico: si schianta sul telo e nessuno saprà più nulla di lui fino a quando verrà pronunciata la parola “birra”.
  Ben l’indeciso: dice di andare a fare un bagno, ma torna dopo venti minuti di passeggiata perfettamente asciutto. Non sa ancora se balnearsi o no.
  Luca l’estatico: all’inizio del suo climax di adattamento alla bella life di Rimini scopre di essere proprio nel posto per lui.
  Dopo quattro morettoni è ora di scoprire la nostra sorte: gloria o infamia? Cosa ci aspetterà in piazza? Fino alle prime note siamo titubanti, insicuri, ci muoviamo a gattoni. Ma quando le scale iniziano a fare da spalti per un pubblico non pagante ed il cerchio inizia a formarsi, l’anima ruspante della musica popolare inizia a pompare, e non ce n’è più per nessuno. I genitori racconteranno ai loro figli che racconteranno ai loro figli ancora di quella notte in cui il Klezmer è approdato a Rimini, ed il Boz Trio scrisse il miglior epilogo possibile per il Boz Trip. Abbiamo dato anima e corpo, in particolare dita, che in assenza di cerotti vengono tenute insieme da del volgare scotch.
  Lo show prosegue inarrestabile fino all’arrivo di due villosi concorrenti che chiedono il palco per uno show di giocoleria. I Boz-galantuomini cedono il passo a malincuore tra le lacrime delle fans in delirio, e in stato comatoso provano con discutibile successo ad immortalare questo ultimo momento di gloria.
</div>
<div class="text-xs-center pt-1 pb-1">
  <img src="./content/boztrip/2014/img/9-1.jpg" style="max-height:30em;max-width:100%;">
</div>
<div class="text-justify">
  Dopo aver recuperato le forze con dei ghiotti cassoni (che rappresentano l’apice del climax Luca-Rimini) torniamo a casa di Gaia, a contare i dobloni e a concederci il meritato sonno, che sarà lieve e sereno grazie alla memorabile impresa. Domani si torna a casa. Siamo stremati, ma il primo pensiero una volta svegli è quando, come, e dove si svolgerà il secondo, già attesissimo Boz Trip.
</div>
