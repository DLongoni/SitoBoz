<h2 class="text-xs-center">Supereroi Contro le Forze del Male</h2>
<small><em><p class="text-xs-center">Mercoledì 6 Agosto</p></em></small>
<hr />
<div class="text-justify">
  Al canto del gallo la truppa è già sveglia e attiva. Riempiamo le bisacce, puliamo le carabine, e ci prepariamo all’assedio. Contattiamo la Maggiore per il noleggio di un paio di arieti da aggiungere al contratto della Boz Mobile, e siamo subito in marcia. Il nemico sembra pronto a riceverci in quanto non riusciamo nemmeno ad avvicinarci alle mura causa assenza di parcheggio.
</div>
<div class="text-xs-center pt-1 pb-1">
  <img class="boztrip" src="./content/boztrip/2016/img/6-1.jpg">
</div>
<div class="text-justify">
  Con calma e perseveranza riusciamo a piazzare il carro a qualche km dalle porte, ma nel mentre un nostro agente infiltrato è riuscito ad ottenere un lasciapassare per la piazza principale. Un furore mistico si impossessa del manipolo e tutti giurano di suonare fino alla perdita dell’uso degli arti. La mattinata è ricca di piacevoli incontri ed il bottino è valido, ma dall’una alle tre bisogna rispettare la pausa sonnellino dei numerosissimi indigeni. La vera battaglia viene ingaggiata nel pomeriggio, quando un cavaliere nero in sella ad un ruggente motorino avanza minaccioso irrompendo nel cerchio del felice pubblico. Pare che abbiamo disturbato le orecchie sbagliate con il nostro baccano cacofonico. Gli animi sono saldi e nessuno si scompone: coi permessi in regola ed il pubblico numeroso lo scontro burocratico è vinto dal Bene, costringendo il guitto a battere in ritirata. Riflettiamo anche sulla vera natura del nemico, che nonostante si nasconda dietro un’autorità tutto sommato corretta e condivisibile, non riesce a coprire la sua vera essenza: il rompicoglioni. Forti della vittoriosa tenzone diamo fondo alle ultime energie ed infiammiamo la folla ancora una volta.
  Ripartiamo alle cinque diretti a Paciano, per cui ci tocca abbandonare la Toscana che tanto ci ha dato. L’osteria “La Loggetta” ci accoglie nel migliore dei modi, ossia con cibo squisito, grande entusiasmo e vino di riserva.
</div>
<div class="text-xs-center pt-1 pb-1">
  <img src="./content/boztrip/2016/img/6-2.jpg" style="max-height:30em;max-width:100%;">
</div>
<div class="text-justify">
  Suoniamo per turisti locali e di varia provenienza, ricevendo i sempre graditi complimenti e una curiosità attenta. Ci ritiriamo quindi all’ultimo piano della nostra torre con vista Lago Trasimeno e ci concediamo del meritato riposo.
</div>
