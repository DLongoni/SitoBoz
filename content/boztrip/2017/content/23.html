<h2 class="text-xs-center">Prologo</h2>
<small><em><p class="text-xs-center">Venerdì 23 Giugno</p></em></small>
<hr />
<div class="text-justify">
Ogni Boz Trip è unico e irripetibile. Sembra facile dirlo ora che siamo tornati, ora che è stato svelato il fantomatico nuovo quarto filibustiere, ma ve l'avremmo assicurato anche prima di salire a bordo della Boz Mobile durante l'interminabile preparazione del viaggio. Quest'anno si torna al quartetto, proprio come nel padre di tutti i Boz Trip: Albe si è trovato un piccolo Arturo tra le braccia e al posto delle basse frequenze si dovrà dedicare agli ultrasuoni notturni del neonato. A rimpolpare i ranghi troviamo l'ormai celebre Simone, violinista di losca reputazione che si è guadagnato un posto nella ciurma per le virtù ed i vizi che scoprirete tra queste righe. Ci troviamo di fronte ad un nuovo mezzo che prende comunque il nome di Boz Mobile: è l'immacolata Ford Fiesta di Dave, che si prepara ad essere vandalizzata senza alcuna pietà e ad esibire prestazioni senza pari lungo le autostrade europee. Ora vi chiederete: come fanno quattro energumeni con tanto di strumenti, vestiti (quasi tutti ne abbiamo portati alcuni di ricambio), amplificatori e dischi a stare in una semplice utilitaria? Ecco che entra in gioco un nostro leggendario compare: si tratta di DJ FLevar, che oltre a sollazzare i vari Klezplosion coi suoi dischetti ci presta un capiente sarcofago che dopo esser affrancato al tetto della Boz Mobile ospiterà variegati recipienti. 
</div>
<div class="text-xs-center pt-1 pb-1">
<img src="./content/boztrip/2017/img/23-1.jpg" style="max-height:30em;max-width:100%;">
</div>
<div class="text-justify">
E' Venerdì in quel di Viale Mugello ed i quattro si congiugnono per dare inizio alle danze. Nota di merito al Pede che si evolve passando da sacchetti di plastica a sacchetti di stoffa per il proprio bagaglio che comprende anche una latta di olio EVO e dei biscotti da portare in tributo alla formidabile Paola, che vi presentermo a tempo debito. La soluzione al puzzle delle borse prevede inconvenienti per tutte le postazioni: il passeggero deve ospitare tra le gambe il rigido pacco musicale di Simone, ed i sedili posteriori sono separati dall'ingombrante pacco musicale di Dave, oltre che dalle ciabatte di Ben curiosamente posizionate all'esterno dello zaino che comunque perderanno a breve il primato di fetore. 
</div>
<div class="text-justify">
Il morale è alle stelle e ci proponiamo di arrivare a Dinant, nel Sud del Belgio, per oliare le dita e saccheggiare una prima cittadina. I limiti di velocità in Svizzera infrangono però questo irrealistico sogno basato su tempistiche divinate dal volo delle rondini. Non contenti del già interminabile viaggio improvvisiamo una deviazione suicida verso Francoforte di cui si accorge solo Simone prendendo le veci di navigatore offline che di solito è interpretato dal dormiente Pede. Stasera dormiremo a Bruxelles, ma non volendo arrivare ad un orario decente ci fermianmo a Strasburgo, memori di piogge di monete durante il Boz Trip 2015: The German Gigs. I ricordi ahinoi resteranno solo tali, perchè con mezz'ora di musica riusciamo solo a recuperare metà viaggio, ma la città è sempre meravigliosa e se non altro abbiamo temporaneamente sedato la voglia di suonare. 
</div>
<div class="text-justify">
E' l'una di notte e Fede ci viene incontro dalla casa che ospiterà le nostre stanche membra. Non sembra turbato dalla tarda ora e ci propone un kebab a bruciapelo che accettiamo con fierezza. Da bravi milanesi parcheggiamo direttamente sul portone accanto al ristoro cercando di mascherare la spossatezza. Dopo aver cantato l'inno nazionale italiano ci rendiamo di esser veramente alla frutta e torniamo alla magione di Fede e Nina, che raccoglie strumenti di tutti i tipi: dal vibrafono al kazoo. Ci gettiamo sui materassi con la prospettiva di esser svegliati dalle prove in cantina di un gruppo Rock Funk e con la positività ricca di aspettative tipica di ogni Boz Trip. 
</div>
