<h2 class="text-xs-center">Swaffelen</h2>
<small><em><p class="text-xs-center">Sabato 24 Giugno</p></em></small>
<hr />
<div class="text-justify">
Dallo scantinato incalza un ritmo funk che accompagna il nostro comatoso risveglio al primo piano della casa di Fede e Nina. Il clima uggioso ostacola il riavvio del sistema e contattiamo il Binnenrotte di Rotterdam per cancellare il concerto pomeridiano causa maltempo. Non si tratta certo di un buon auspicio ma nessuno protesta di fronte alle nuove ore di sonno disponibili. Il burro dei croissant è quello che ci vuole per il nostro primo pranzo-colazione e carichi di lipidi salutiamo i nostri ospiti dirigendoci verso il centro di Bruxelles. 
</div>
<div class="text-xs-center pt-1 pb-1">
<img src="./content/boztrip/2017/img/24-1.jpg" style="max-height:30em;max-width:100%;">
</div>
<div class="text-justify">
Sprezzanti delle autorità ci posizioniamo in Grote Markt, la piazza centrale, ed allestiamo il nostro palco facendoci largo tra i turisti. Dopo solo poche note ci rallegriamo osservando la valigetta che si riempie voracemente, ma la nostra fortuna ha vita breve: a metà del terzo brano le forza dell'ordine impongono la fine dello spettacolo con fare professionale e smantellano ogni possibilità di migrare altrove. Non ci resta che dirigerci verso Rotterdam, dove suoneremo stasera, con il proposito di fermarci ad Anversa.
</div>
<div class="text-justify">
E' la prima occasione che abbiamo di confrontarci col temibile traffico belga e non ci capacitiamo di come possano esserci molte più auto in strada che persone in tutta la nazione. La situazione peggiora avvicinandoci al centro di Anversa per via dei numerosi cantieri disposti ad arte per impedire la circolazione nel modo più efficiente possibile. Come se tutto ciò non bastasse appena iniziamo a suonare il meteo peggiora drasticamente sferzando raffiche di goccioline gelide sugli strumenti e sul pubblico che, seppur coinvolto, non indugia per più di qualche occhiata. Investiamo il raccolto in un piccolo ristorante di pesce che risulta più costoso e meno digeribile del previsto: le aringhe fritte ci perseguiteranno per tutta la giornata.
</div>
<div class="text-xs-center pt-1 pb-1">
<img src="./content/boztrip/2017/img/24-2.jpg" style="max-height:30em;max-width:100%;">
</div>
<div class="text-justify">
Siamo finalmente in Olanda, all'ostello Room di Rotterdam che vanta una spaziosa e ben arredata sala comune con tanto di palco e service audio. Scaricati i bagagli ci accingiamo a spostare la Boz Mobile in un parcheggio meno costoso, ma davanti ai nostri sbalorditi occhi passa un'auto della polizia dotata di telecamere che processano una per una tutte le targhe delle auto parcheggiate, compresa la nostra. Non ci resta che arrenderci al potere di una tecnologia superiore e pagare il greve dazio. 
Ci prepariamo al concerto con il consueto sound check e veniamo a sapere che gli avventori dell'ostello, ossia il nostro presunto pubblico, verranno trasferiti in altri locali per un pub crawl che è stato argutamente organizzato in corrispondenza del nostro live. I fortunati tra voi che non sanno cosa sia un pub crawl non hanno nulla da temere: nelle prossime puntate torneremo ad analizzare da vicino questo affascinante fenomeno sociale. 
</div>
<div class="text-xs-center pt-1 pb-1">
<img src="./content/boztrip/2017/img/24-3.jpg" style="max-height:30em;max-width:100%;">
</div>
<div class="text-justify">
Ci scrolliamo di dosso le sfortune della giornata con una doccia calda al quale anche il Pede si deve arrendere: entrato in bagno con l'intento di lavarsi i soli piedi preme il pulsante sbagliato e la doccia multigetto lo innaffia per intero. Con la pancia piena di pizza surgelata è infine ora di suonare. Il palco è superfluo e ci disponiamo sulle sedie insieme al pubblico, creando un'atmosfera intima che permette la piena riuscita dello spettacolo per nostra somma felicità: almeno una soddisfazione ce la siamo meritata. 
</div>
<div class="text-justify">
Mentre riponiamo gli strumenti scambiamo due chiacchiere e conosciamo Francesco di Macerata, che si complimenta calorosamente ma ci confessa di non aver capito chi di noi sia il cantante. A distanza di pochi minuti improvviserà una traduzione del nome dell'azienda "Erasmus Mc" con "Erasmus Macerata" entrando a pieno titolo nell'Olimpo degli indimenticabili del Boz Trip 2017, ma non è di certo l'unico. Una ragazza di cui ignoriamo il nome ma ricordiamo le gesta sente la necessità di raccontarci le meraviglie della lingua fiamminga, ed in particolare della parola dell'anno 2008 in Belgio ed Olanda: "swaffelen". Significa percuotere qualcuno o qualcosa con il pene, ed è il primo tormentone del viaggio, traducibile all'occorrenza con "pencuotere". L'ultimo eroe della serata è Ross the Boss. Ross è il suo nome, "the Boss" l'abbiamo aggiunto noi quando Simo ha decretato osservando le mosse dello staff che è sicuramente lui il capo della baracca. Tra una discussione e l'altra decidiamo di chiedere conferma della nostra teoria, e lui ci comunica placidamente di esseere stato licenziato qualche settimana fa per le sue attitudini troppo festaiole. Dato lo stato in cui si trova, gli crediamo ciecamente.
</div>
<div class="text-justify">
Galvanizzati dal successo ci affidiamo a Vincenzo, amico del Pede domiciliato a Rotterdam, per guidarci sulla via della perdizione. Il nostro duca è carico come non mai e decide di farci provare qualcosa di tipico trascinandoci per bar di dubbia fama in un climax che culmina con il fantomatico "Gay Bar" di cui abbiamo sentito ogni nefandezza ma in verità è un semplice pub con una clientela un po' più colorita della media. 
</div>
<div class="text-justify">
E' ora di andare a nanna e sulla via del ritorno impediamo ad un baracchino di street food di chiudere le serrande e oriniamo un paio di hot dog e quella che sembra essere una mozzarella. Si tratta in verità una palla di pane fritta contenente pollo e carote che ci viene servita ancora parzialmente surgelata. La pancia è piena e le avversità sono ormai solo un ricordo.
</div>
