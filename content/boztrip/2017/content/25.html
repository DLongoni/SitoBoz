<h2 class="text-xs-center">Doppietta a Utrecht</h2>
<small><em><p class="text-xs-center"> Domenica 25 Giugno </p></em></small>
<hr />
<div class="text-justify">
  Anche la seconda mattina del Boz Trip procede impassibile ignorando il suono della sveglia, consolidando uno schema che non verrà mai messo in discussione. Il pensiero della colazione rianima Dave che prova a scuotere il branco con versi gutturali. Le vettovaglie sono già state ritirare ma i ragazzi dell'ostello, impietositi, recuperano qualche fetta di pane e marmellata senza le quali non saremmo qui a scrivere questo racconto. Un'inspiegabile fretta ci sprona ad abbandonare Rotterdam alla volta di Utrecht, dove ci aspettano due concerti nello stesso giorno.
</div>
<div class="text-xs-center pt-1 pb-1">
  <img src="./content/boztrip/2017/img/25-1.jpg" style="max-height:30em;max-width:100%;">
</div>
<div class="text-justify">
  La calda accoglienza dello Strowis di Utrecht è proprio quello che ci serve per contrastare il freddo clima che non accenna a migliorare. Joost ci tiene subito a chiarire che possiamo fermarci quanto vogliamo, e cogliamo la palla al balzo dato che non sappiamo ancora dove avremmo passato la notte successiva. Alle quattro il nostro anfitrione presenta gli artisti ad un pubblico attento e variegato. E' un raro esempio di come sia possibile partecipare ad un'esibizione attivamente seppur in silenzio. Si perde la distinzione tra chi suona e chi ascolta perchè la musica è lì per tutti, e siamo tutti pronti a godercela. 
</div>
<div class="text-justify">
  Lo spettacolo termina in orario ed abbiamo tutto il tempo di spostarci verso la periferia di Utrecht dove interpreteremo il ruolo di regalo di compleanno. Nessuno era al corrente della sorpresa e veniamo circondati da applausi e sorrisi da parte del festeggiato e degli invitati. Scambiamo finalmente due parole con Henry, colui che ci ha ingaggiati e che ci ospiterà dopdomani nel suo locale ad Amsterdam. E' un vero pirata gentiluomo, uno squatter vecchio stampo che nasconde un ruvido passato dietro ad un savoir faire da manuale.
</div>
<div class="text-xs-center pt-1 pb-1">
  <img src="./content/boztrip/2017/img/25-2.jpg" style="max-height:30em;max-width:100%;">
</div>
Ecco che dopo qualche brano una matrona si preoccupa per noi:
<div class="text-justify ml-1">
  <em>
    - Avete già mangiato qualcosa? Se non vi affrettate il cibo finirà presto!
  </em>
</div>
<div class="text-justify">
  Col senno di poi si sarebbe sicuramente corretta: "se vi affrettate, il cibo finirà presto!". Ricordiamo quel pasto come l'unico davvero piacevole se escludiamo le creazioni del nostro Chef, che conoscerete a tempo debito. Una delle prelibatezze più delicate erano le aringhe in salsa agrodolce che la padrona di casa ci spiega essere una ricetta originaria della Danimarca.
</div>
<div class="text-justify ml-1">
  <em>
    - Sono eccellenti, signora. Chi è dunque il danese della famiglia?  <br/>
    - La ex moglie di mio marito. <br/> 
    - Ah, beh. Bene. Mi passate delle polpette al sugo per favore?  <br/>
  </em>
</div>
<div class="text-justify">
  A razzia ultimata ci raggiunge anche Maike, la nipote di Joost, che abbiamo conosciuto allo Strowis e che ci segue in qualità di fotografa ufficiale. Prima di abbandonare il campo sfoderiamo il grande classico del cerchio in versione "pro": doppia girotondo a rotazione inversa. Con gli ultimi saluti lasciamo il biglietto da visita a Sam, che vorrebbe invitarci a suonare per l'anniversario dei suoi genitori su una barca per i canali di Amsterdam. Chi siamo noi per dire di no?
</div>
<div class="text-justify">
  Allo Strowis ci aspettano delle docce calde e il Giando, peronsaggio mitologico dai risvoltini permanenti. Ci racconta di aver fatto dell'ostello la sua dimora da ormai un anno, pagando il prezzo pieno senza sconto alcuno. Soltanto Simo può dire di aver trascorso con lui una serata intera, visto che gli altri tre codardi optano per una defatigante passeggiata lungo i canali. 
</div>
<div class="text-xs-center pt-1 pb-1">
  <img src="./content/boztrip/2017/img/25-3.jpg" style="max-height:30em;max-width:100%;">
</div>
