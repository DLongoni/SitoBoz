<h2 class="text-xs-center">Narvalo</h2>
<small><em><p class="text-xs-center">Domenica 12 Luglio</p></em></small>
<hr />
<div class="text-justify mb-1">
  <em>Il Narvalo è un animale minaccioso ma innocuo. Lo spuntone presente sulla sua testa sembra un corno pronto ad infilzare la preda prima di sbranarla, ma è solo dentino troppo cresciuto totalmente inffensivo.</em>
</div>
<div class="text-justify">
  Il risveglio domenicale viene scandito dai rintocchi delle campane, colonna sonora perfetta di un mattino bucolico sulla vigna terrazzata di cui vi abbiamo parlato ieri. All’interno dei crani del Boz Trio questa scena da pubblictà Barilla si trasforma in un maglio da fabbro che spappola i timpani scuotendo le membra provate dalla notte in tenda e dall’intensa suonata di ieri sera. L’aria della Valle d’Aosta schiarisce le idee mentre il sole percuote le teste ricordandoci che non c’è acqua corrente e che dovremo arrangiarci con delle taniche. L’organizzazione della festa è ancora una volta ineccepibile e rimbalzando a valle un filare dopo l’altro il profumo dei cornetti caldi restituisce lucidità agli sguardi. Marco è già al lavoro come instancabile autista sulla ronzante ape car che pendola tra la vigna e il parcheggio dove si trova la Boz Mobile. E’ ormai mezzogiorno quando ci lasciamo alle spalle lo spettacolare scenario della prima tappa del Boz Trip 2015 diretti a Neuchatel, diretti verso il Narvalo.
  La Svizzera è costosa, e prima del traforo del San Bernardo vogliamo mangiare un bel piatto di polenta e gulash. Ci fermiamo in un ristorante tipico e ruspante, ci accomodiamo ai tavoli e gli occhi scorrono un menù fitto di prelibatezze. Indugiando sulla colonna dei prezzi ci accorgiamo che ruspante non è l’aggettivo adatto. E via di panino al crudo. Eccoci finalmente in terra straniera ansiosi di sentire i franchi tintinnare nel nostro cappello. Ci dirigiamo dunque a Murten, gioiellino lacustre che attrae il fiuto del segugio del gruppo (di chi stiamo parlando?). Edifici d’epoca si affacciano suggestivi sulle nodose viuzze. Deserte. Lungo il lago c’è qualche segno di movimento: più che sufficiente per un carichissimo Boz Trio che si apposta e comincia l’attività di busking con risultati stupefacenti rispetto al numero di spettatori. Ci piacciono le sfide ma non vogliamo far aspettare il Narvalo, e nel tardo pomeriggio siamo ancora in moto.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/12-1.jpg">
</div>
<div class="text-justify">
  Prima di giungere alla destinazione ultima di questo secondo giorno ci fermiamo in piazza a Neuchatel per una mezz’oretta di musica, e data la scarsità di circolazione pedonale ci stanziamo di fronte ai tavolini di un ristorante. Dopo qualche brano il fortunato esercizio commerciale praticamente non ha più posti liberi, a discapito dei concorrenti semivuoti. Sarà una coincidenza? Lasceremo al lettore giudicare. Ora dell’ultimo pezzo abbiamo un vero e proprio pubblico e le sedie danno le spalle a piatti e bicchieri per godersi lo spettacolo. Finito il concerto sono molti ad alzarsi dai tavoli per comprare il nostro disco o mostrare il proprio apprezzamento. Ora sì che ci siamo. Ora sì che siamo pronti per il Narvalo.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/12-2.jpg">
</div>
<div class="text-justify">
  Il Narvalo è un animale minaccioso ma innocuo. Lo sentiamo da Adrienne su un terrazzo meraviglioso apparecchiato per una cena a base di bruschette e rissotto alle zucchine. Il meglio del pasto però non è il cibo, ma i commensali. Loro sono il Narvalo. Un collettivo svizzero di ragazzi che ci accolgono come fratelli con cui troviamo subito una sintonia completa. Al tramonto accordiamo gli strumenti e ci esibiamo in una performance in sordina così emozionante che riusciamo a dirne ben poco. Dopo cinque o sei pezzi i ritmi Klezmer incalzano e dobbiamo spostarci all’interno per non disturbare i vicini.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/12-3.jpg">
</div>
<div class="text-justify">
  I volumi si alzano e si aprono le danze. L’aria è satura ma nessuno vuole smettere, e l’ultima nota suona oltre al limite dello sfinimento messo in ombra dall’intensità del divertimento. Condividiamo stremati una birra sulla scalinata mentre scriviamo delle dediche sul CD che lasciamo alla cricca. Quando per chiedere il pennarello in inglese gridi “Lunch!” e comunque qualcuno te lo lancia capisci che è ora di andare a dormire, ma prima ci diamo una sciacquata. Al Narvalo la doccia si fa in due. Uno si lava e l’altro fa proprio la doccia, nel senso che diventa fisicamente il braccio che cala la canna dell’acqua (fredda) dal tetto di un capanno in muratura. Rinfrescati e felici ci abbandniamo ai morbiti materassi della nostra suite accompagnati dal pensiero di aver appena conosciuto dei nuovi amici che a noi minacciosi non sembrano affatto.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/12-4.jpg">
</div>
