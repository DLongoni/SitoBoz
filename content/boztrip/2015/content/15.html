<h2 class="text-xs-center">Quanto la Birra Cresce in Giardino</h2>
<small><em><p class="text-xs-center">Mercoledì 15 Luglio</p></em></small>
<hr />
<div class="text-justify">Lasciare Strasburgo è una sofferenza. Quello che abbiamo visto non è che un assaggio, ed è difficile resistere al divertimento che ci riserva. Forse è per questo che dopo aver recuperato strumenti e caffè a Kitsch’n Bar non riusciamo a trovare la strada verso Lipsia e con una sorta di licenza poetica dal mood del Boz Trip ricorriamo ai prodigi della tecnologia grazie al GPS ci riporta sulla retta via. Oggi i chilometri sono seicento e con il trascorrere della giornata la prospettiva di suonare per strada una volta arrivati si fa sempre meno verosimile. La pausa pranzo in un autogrill tedesco ci riempie gli stomaci con delle simil polpette killer che aggiungo un senso di nausea alla nostra odissea. E’ ormai tardo pomeriggio quando arriviamo a Lipsia diretti al Biergarten del Felsenkeller. Sembra una giornata relativamente tranquilla dato che più della metà se n’è andata a bordo della Boz Mobile, ma le sorprese devono ancora cominciare.</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/15-1.jpg">
</div>
<div class="text-justify">
  Suonare in un Biergarten è una bella soddisfazione, sia per la Bier, sia per il Garten, sia perchè è un luogo molto tipico la cui atmosfera è difficile trovare altrove. Quello del Felsenkeller è molto curato, illuminato da delle lampadine sospese a dei filamenti metallici modellati per sembrare opera della natura. Il palchetto è in mezzo ai numerosi tavoli rotondi e pensiamo bene di arricchirlo con il gonfalone. Questo mitico oggetto di cui fino ad ora abbiamo indugiato a raccontare è una recentissima aggiunta al nostro arsenale. E’ coloratissimo, leggero, maneggevole. E’ pensato per non fare effetto vela e lasciar passare il vento, e presenta fori lungo tutto il perimetro per poter essere allacciato in qualunque posizione. Un prodigio. Inoltre, dopo averlo battezzato “gonfalone” ci siam sentiti in doverre di ripetere “gonfalone” ogni volta possibile. Gonfalone. Che poi non si gonfia, perchè è traspirante. Ma magari non c’entra.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/15-2.jpg">
</div>
<div class="text-justify">Appeso il gonfalone e aggiustati i suoni abbiamo bisogno di darci una sciacquata e ci avviamo verso la sistemazione che ci hanno riservato proprio nella struttura enorme e bellissima del Felsenkeller, la quale viene utilizzata solamente per i grandi eventi. Non capiamo dunque perchè non sia aperta oggi. Ad ogni modo piuttosto che nell’edificio noi dormiamo sotto l’edificio. Un’anonima porta che sembrerebbe l’accesso ad un locale caldaia rivela una sorta di taverna con numerose stanze in cui sono disposti le nostre brande. Non è un luogo umido, è un luogo direttamente bagnato. I materassi sono zuppi e il pavimento scivoloso, ma i comfort non mancano. Ci sono perfino degli urinatoi accanto ai lavandini il cui posizionamento è curioso e rischioso allo stesso tempo.</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/15-3.jpg">
</div>
<div class="text-justify">
  Finite le docce sembra andare tutto liscio fino a quando Dave senza motivo apparente prova un gesto atletico oltre le sue capacità per destreggiarsi nei cunicoli e si spappola violentemente su una rete di materasso senza materasso, con conseguenti tagli e contusioni. Sembra che il pollice sinistro sia particolarmente dolente e la medicina più efficace in zona risulta proprio la birra, da assumere a volontà.
  E poi uscimmo a rimirar le stelle e le lampadine che nel frattempo sono state accese dando un tocco veramente suggestivo all’area attorno al palco. La partecipazione del pubblico è calorosa e si ripete lo schema per cui alcuni tavoli vengono occupati da gente che passava di lì per caso e viene attratta dal nostro Klezmer. I brani vanno a braccetto coi boccali mentre il cappello si riempie. Questa modalità di contributo monetario è molto diffusa nel Nord Europa e alcune donazioni ci lasciano senza parole per la spontanea generosità. Ci concediamo un po’ di riposo mentre mangiamo sui dondoli chiacchierando con gli avventori.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/15-4.jpg">
</div>
<div class="text-justify">
  Scopriamo di essere nel quartiere alternativo della città e ci aggreghiamo a degli indigeni che si avviano al Dr.Seltsam, una vecchia ciclofficina convertita in pub. La gente è simpatica e si riesce a scambiare due parole con chiunque, unico neo la coltre di fumo permessa dalle leggi locali. La serata sta ingranando e ci sentiamo in dovere di cambiar posto verso qualcosa di più movimentato. Sulla strada cediamo all’impulso adolescenziale che ci coglie alla vista di una macchinetta per fototessere che con dovuta calma sputa un reperto che prima o poi mostreremo anche a voi, ma per il momento meglio resti sotto chiave.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/15-5.jpg">
</div>
<div class="text-justify">
  Pagahiamo tre euro assolutamente ingiustificati per entrare in un posto che è una specie di ludo-disco-teca in cui puoi giocare a ping pong mentre un dj spara della scarsamente ballabile trance a tutto volume. Anzi, a dire il vero non puoi, come testimonia Luca che è stato eliminato dai giochi quattro secondi dopo aver ottenuto una racchetta da un altro contendente. Ci lanciamo in pista dando gran sfoggio delle nostre doti di ballerini di musica trance principalmente dovute alla birra fino a quando le energie non ci abbandonano e torniamo sui nostri passi verso la Boz Caverna. Sono quasi le quattro ma siamo sicurissimi che domani per le undici saremo attivi nel centro di Lipsia. Secondo voi com’è andata a finire?
</div>
