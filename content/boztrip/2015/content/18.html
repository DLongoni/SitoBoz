<h2 class="text-xs-center">Crederci Fino in Fondo</h2>
<small><em><p class="text-xs-center">Sabato 18 Luglio</p></em></small>
<hr />
<div class="text-justify">
  Nel Boz Trip nessuno sa bene cosa succederà nemmeno a distanza di pochi minuti. Stamattina invece di darci all’arte di strada tenteremo una registrazione casalinga, o meglio en plein air nel giardino di Klaus sotto la supervisione tecnica di Cesli. Il secondo è un serafico incanutito ex pianista ora dedito all’elettronica, il primo il sempre sorridente padrone di casa. Senza nemmeno averci sentito dal vivo Cesli ha noleggiato una scheda audio super potente a cui una volta docciati iniziamo a collegare microfoni e strumenti vari. La tecnologia purtroppo rema contro di noi dato che l’avanzatissimo pezzo di ferraglia non vuole sentir ragioni e non si riesce a configurare correttamente. Il tecnico del suono è desolato anche se la sua serenità è solo minimamente turbata dall’accaduto e ci propone di connetterci al suo meno avanzato ma solido setup abituale. Alla vecchia maniera piazziamo due microfoni panoramici dritti di fronte a noi e si comincia a suonare.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/18-1.jpg">
</div>
<div class="text-justify">
  Con sette giorni di allenamento alle spalle eseguiamo i brani con padronanza accompagnati da qualche assolo di fringuello. Sfortuna vuole che ad un certo punto pare che ci sia in atto uno scandagliamento dell’area circostante da parte di un elicottero che tormenta la pressione acustica per alcune decine di minuti. Il bello della diretta. Riprendiamo il lavoro e brano dopo brano iniziano a sentirsi gli applausi arrivare da oltre le siepi delle ville circostanti. Klaus è felice come una Pasqua e non smette un istante di scattare foto e preparare bevande rinfrescanti, il tutto rigorosamente in costume. Completiamo infine tre nuovi brani che ancora non ci sono pervenuti ma vi faremo ascoltare nonappena Cesli avrà ultimato la sua opera. Sono le due e purtroppo dobbiamo abbandonare lo studio-giardino per andare ad animare i festeggiamenti al matrimonio di Kleine e Fidel.
  Il ricevimento si tiene vicino al centro città, tra la celebrazione e la cena. Trattandosi di un’osteria tutti i camerieri sono italiani come un nefasto presagio della imminente fine del Boz Trip 2015. All’arrivo degli sposi sfoderiamo uno dei nostri migliori colpi e accompagnamo l’ingresso trionfale dei festeggiati garantendoci il favore del pubblico. Lo spazio è ampio e i tavoli sono piuttosto lontani dal palco per cui la risposta alla nostra musica è un po’ sotto tono anche se ci rendiamo conto che in molti stanno ascoltando e apprezzando.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/18-2.jpg">
</div>
<div class="text-justify">
  A questo punto la resistenza fisica di ciascuno dei cinque ha anche esaurito la riserva. C’è chi sta per svenire, chi collassa su una panchina, chi non distingue più le carreggiate, e chi non se ne accorge nemmeno. Ci dirigiamo al ristorante dove si terrà la cena dove un po’ di finger food innaffiato da prosecco prova a riabilitare alcune funzioni vitali, ma ci vuole qualcosa di più. Ritentiamo il numero dell’ingresso accompagnato ma non riusciamo a capire quando stia effettivamente per arrivare la sposa e quindi semplicemente iniziamo a suonare per chi è già giunto. La risposta ora è molto calorosa e le mani che battono con furore sono il carburante migliore del mondo per i musicisti che riescono finalmente a smuovere anche i piedi più rigidi. La folla è in visibilio e continuiamo senza sosta fino al suono della campanella che annuncia l’imminente arrivo delle pietanze. Il cibo è eccellente come il vino che dona un po’ di colore alle nostre facce scavate. Diamo assalto alla carne rossa chiedendo ai gentili ragazzi del catering di dar fondo alla dispensa e portarci tutto quello che è rimasto per la gioia dei cuochi. Il dolce verrà servito a buffet nel cortile e il ruolo di condurre all’aperto amici e parenti è affidato a noi. Come recita un nostro adagio è ora di crederci fino in fondo. Attraversiamo il salone sulle note di Odessa con sommo orrore del maestro di cerimonia che vede sfuggirsi di mano la situazione. Grazie alla trasfusione che abbiamo subito per mezzo della carne al sangue sferziamo gli ultimi colpi e quando riponiamo gli strumenti sappiamo che è tristemente l’ultima volta che lo faremo per questo Boz Trip. Sono così tanti a complimentarsi che fatichiamo ad allontanarci e quando stiamo per partire il padre della sposa ci insegue per farsi autografare il CD. Veniamo avvicinati anche da alcune persone che erano state attirate dalla musica e dei ragazzi che non avevano nulla a che fare col matrimonio ci propongono di andare a casa loro per una birra insieme. Ci troviamo costretti a declinare l’offerta ma sono queste le piccole cose che fanno veramente piacere in particolare in un momento agrodolce come l’ultima serata del viaggio. A testimonianza dello stato di spossatezza in cui versiamo al momento del ritorno alla Klaus-Haus la redazione si permette di pubblicare un’immagine del Boz Trio come non lo avete mai visto.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/18-3.jpg">
</div>
<div class="text-justify">
  Se guardate bene dietro agli occhi cerchiati si nasconde tutta la gioia e la soddisfazione di una settimana intensa e indimenticabile che abbiamo deciso di condividere con voi grazie a questi brevi racconti che sono solo un’ombra dei reali avvenimenti. Domani si parte per un’odissea di oltre mille chilometri con gli zaini traboccanti di storie mirabolanti e nuove amicizie che porteremo con le parole e con la musica a chi ci accompagna da tempo ed anche a chi ancora non ci conosce.
</div>
