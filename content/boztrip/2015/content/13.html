<h2 class="text-xs-center">C'è Modo e Modo</h2>
<small><em><p class="text-xs-center">Lunedì 13 Luglio</p></em></small>
<hr />
<div class="text-justify">
  E’ lunedì e qualcuno si è dimenticato di togliere la sveglia “lavorativa”. Alle sette e mezza un più stordito del solito Dave calpesta Ben e Albe nel tentativo di scendere dal soppalco per fermare le urla del cellulare. Due ore dopo riusciamo a mobilitarci e ci accorgiamo di essere solo in quattro perchè Luca (quello che suona la tromba, l’altro Luca sarà chiamato il Pede per evitare ambiguità) è già uscito. Non tutti però paiono essersene accorti e qualcuno prova a smentire “Ma no, ma guarda che è lì sotto che dorme”.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/13-1.jpg">
</div>
<div class="text-justify">Salutiamo la cricca del Narvalo che ci offre dell’ottimo caffè turco seguito da baci e abbracci sulle scale verso la Boz Mobile. E’ ora di razziare qualche altra città svizzera e siamo indecisi tra Berna e Basilea. I regolamenti per artisti di strada sono uno peggio dell’altro e variano dal ridicolo al tragicomico. Basilea sembrerebbe leggermente meno rigida e procediamo a spron battuto. Il centro città è un dedalo di sensi unici e lo sforzo per raggiungere il centro e parcheggiare viene sostenuto solo dalla prospettiva di riempirsi le tasche. Individuiamo la postazione migliore ed iniziamo ad accamparci. La comessa del negozio di swarovski dice che per lei non c’è nessun problema ma sembra dubitare dell’effettiva riuscita della nostra missione.</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/13-2.jpg">
</div>
<div class="text-justify">Impavidi iniziamo ad accordare gli strumenti e piazzare il cappello, ed in men che non si dica si presenta una ragazza qualsiasi senza alcun ruolo istituzionale che regolamento alla mano ci fa notare che stiamo violando la clausola 13.4.ter che vieta di suonare dalle 14.00 alle 16.00. Ci rassicura che non sarà di certo lei a chiamare la polizia, e noi le crediamo così tanto che sbaracchiamo e torniamo mogi mogi al labirinto di cui sopra che in uscita non è più amichevole che in entrata. E’ una sconfitta bella e buona per i nostri eroi che decidono di alzare i tacchi ed abbadonare l’ostile terra degli orologi alla volta di Friburgo.
Questa piccola città si mostra subito più accogliente e prevede delle norme più tolleranti: tacere l’ultimo quarto di ogni ora ed evitare alcuni luoghi indicati chiaramente su una mappa del centro.</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/13-3.jpg">
</div>
<div class="text-justify">
Le piazze e le vie sono costeggiate da caratteristici canaletti in cui i bimbi accaldati si rinfrescano i piedi, e veniamo guidati attraverso delle bellissime strade fino ad una piazza che si sviluppa attorno ad una grande fontana. Dalla mappa sembra proprio che qui si possa stare, e due set da quarantacinque minuti rallegrano il vicinato con visibile gioia di passanti e ristoratori che vedono affollarsi i tavoli all’aperto. Il bottino è ricco ma con l’arrivo della sera il pubblico si assottiglia per cui decidiamo di spostarci in un’area più giovane. Proprio in questo momento ci avvicina un uomo sulla cinquantina che scusandosi timidamente ci dice che noi non potremmo suonare dove siamo stati per più di due ore. Perplessi ricontrolliamo la cartina e ci accorgiamo di aver sbagliato clamorosamente a leggerla. La cosa curiosa è che lui è il primo ad essere dispiaciuto di cacciarci e ci tiene comunque a farci i complimenti per la musica. C’è modo e modo di venir cacciati. Il secondo scenario prevede una scalinata come platea che ospita molti curiosi che mangiano un gelato accompagnati dal nostro Klezmer. Ormai è sera e siamo sporchi, puzzolenti e affamati: è ora del Black Forest Hostel.
Il nostro rifugio è dotato di ogni comfort e le docce a forma di capsula di Goku ci mandano in visibilio. Gli stomaci brontolano e ci facciamo consigliare un posto tipico per mangiare qualcosina di leggero leggero. Dopo un lungo peregrinare per la bella Friburgo ci sediamo al tavolo mentre ordiniamo cinque birre che innaffieranno salsicce bianche bavaresi e maiale con formaggio e patate. Col ventre gonfio facciamo quattro passi che si tramutano in una maratona dato che la bussola del segugio del gruppo sembra essere annebbiata dai fumi dell’alcol. Vogliamo andare al Jazz Club ma quando ci arriviamo sta già chiudendo, per cui torniamo sui nostri passi e indugiamo sulla soglia dell’ostello per quattro chiacchiere conclusive. Sembra che manchi qualcosa alla serata, sembra di non poter coricarsi senza un degno finale. Ecco dunque che come la candida colomba dopo il diluvio universale si avvicinano nella notte due energumeni sporchi e puzzolenti che, armati di casco di birre, si rivolgono alle ragazze della reception e ricevono una risposta prevedibilmente negativa anche ignorando la domanda. Si accasciano dunque tra gli arbusti di un’aiuola a pochi metri dall’ingresso e proprio quando tutti sono in religioso silenzio fragorosa come le trombe dell’apocalisse una scorreggia tonante scuote le tenebre. La gioia è tale che con gli occhi pieni di lacrime possiamo finalmente correre a letto. C’è modo e modo anche per concludere una giornata.
</div>
