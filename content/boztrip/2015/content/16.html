<h2 class="text-xs-center">Temprati dalle Insidie</h2>
<small><em><p class="text-xs-center">Giovedì 16 Luglio</p></em></small>
<hr />
<div class="text-justify">
  C’eravamo lasciati ieri sera convinti di essere attivi a suonare in strada per le undici al massimo. Le prime palpebre si schiudono verso mezzogiorno ma nessuno ne è particolarmente sorpreso. L’umidità opprimente unita alla puzza di fumo appiccicata ai nostri vestiti induce chi si sveglia ad uscire dal bunker prima possibile.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/16-1.jpg">
</div>
<div class="text-justify">
  Ci accorgiamo che in realtà Luca si era già avviato molto prima a comprare della frutta per colazione. Lo incontriamo mentre vagabondiamo alla ricerca un posto per pranzare e ci dice che nonstante numerosi sforzi non è riuscito a trovare il centro di Lipsia. O siamo troppo lontani, o non ci siamo ancora molto ripresi dalla serata precedente. Proviamo a lenire i nostri mali nel giardino di un bel locale poco distante in cui pian piano ci riuniamo tutti quanti. Siamo molto stupiti dalla gentilezza del personale che non batte ciglio quando ci presentiamo con la nostra frutta e le nostre bevande e ci dice anzi di usufruirne senza problemi. Discutiamo del pomeriggio che ci aspetta attorno ad una zuppetta terapeutica seguita da una sorta di carbonara d’oltralpe con da insalata e verdurine varie che suscita reazioni contrastanti. La sera dobbiamo essere a Berlino e verosimilmente non riusciremo a suonare a Lipsia anche se è un vero peccato perchè ce ne avevano parlato molto bene. Poco male, torneremo sicuramente prima o poi.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/16-2.jpg">
</div>
<div class="text-justify">
  Secondo google solo un’ora e mezza ci separa dalla capitale per cui ci mettiamo in marcia con tutta calma anche perchè il sistema nervoso di molti non è ancora completamente in funzione. Neanche quello della Boz Mobile è in gran forma, che è un po’ più grave. Non c’è verso di mettere in moto il nostro ronzino con il tradizionale giro di chiave. Scaldiamo i polpacci e inziamo a spingere mentre Albe alla guida compie i suoi sortilegi. Il lavoro di squadra viene premiato con la resurrezione del motore anche se qualche leggera preoccupazione solca le fronti. Questo è solo un assaggio delle difficoltà logistiche che oggi minano il nostro viaggio. Venti chilometri da Lipsia siamo già completamente fermi in colonna stile prima mattina in tangenziale. Fior fiori di strateghi pianificano giri alternativi che non portano ad alcun risultato. La tensione è palpabile. Una telefonata dall’Italia ci prenota per un matrimonio ad Ottobre ma il morale è pesante come il piombo e non si riesce a risollevare.
  Varchiamo le porte di Berlino in ritardo atomico e ci digiamo all’Al Hambra dove Stef ci aspetta insieme agli altri musicisti con cui condividiamo il palco. Abbiamo conosciuto Stef perchè è la manager di un gruppo di buskers berlinesi, i The Trouble Notes, e si occupa anche di organizzare numerose iniziative sempre legate alla musica di strada. Ci accoglie amichevolmente e ci invita ad rilassarci e a lasciare l’attrezzatura nella sala dove suoneremo. Purtroppo abbiamo poco da indugiare perchè dobbiamo fare il check in nell’appartamento che abbiamo prenotato e torniamo alla Boz Mobile. Le sfortune automobilistiche di oggi sembrano non aver fine dal momento che un vigile urbano ci multa perchè ci siamo fermati in divieto di sosta e perchè non abbiamo il bollino necessario per avvicinarsi al centro. Non avevamo idea che esistesse questa tassa ma chiaramente il teutone non sentirà ragioni. L’atmosfera si fa un po’ tesa e tre del Boz Trio si dirigono all’alloggio mentre i Luca rimangono all’Al Hambra.
  La Boz Mobile per fortuna riparte senza fare storie e ci porta a casa di Klaus che ci apre con un bel sorrisone che scopriremo essere una sua caratteristica distintiva. Per combattere il caldo indossa solo un asciugamano alla cintola, anche questa sua caratteristica essenziale. Abbiamo due stanze nella villetta: una da tre e una da due posti. Posiamo i bagagli e ci affrettiamo a tornare al luogo del concerto.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/16-3.jpg">
</div>
<div class="text-justify">
  La sala al piano interrato è piena di gente e l’aria torrida potrebbe essere uno dei motivi che ha determinato la scelta del nome del posto. Stanno già suonando i The Trouble Notes che con la loro energia entusiasmano il pubblico che a dire il vero è per la gran parte lì per loro dato che sono gli unici indigeni. Purtroppo ci siamo persi la performance degli amici sloveni del Post Art Ensemble che suonano una musica molto particolare che avremmo voluto ascoltare. Fortunatamente ci scambiamo i CD e potremo quindi apprezzare le loro composizioni. Riusciamo a sederci solo un istante ed è subito il nostro turno. Suoneremo solo quaranta minuti che decidiamo di riempire con i nostri brani più travolgenti. Ignorando la temperatura sempre in ascesa diamo tutte le energie che ci restano in un breve e carichissimo set. Gli applausi e i complimenti ci assicurano di essere riusciti a trasmettere il nostro entusiasmo. Indugiamo attorno ai nargile e scambiamo due parole con i colleghi che rivedremo presto a Ferrara quando suoneremo al noto Busker Festival ad Agosto.
  Sulla via del ritorno facciamo tappa per riempirci gli stomaci allo “Star Burger” dove deliranti per la stanchezza straparliamo, ci nutriamo con degli apparentemente deliziosi panini e ci sbrodoliamo con le loro salse. Varchiamo la soglia di casa e come un miraggio i letti sono sempre più vicini. Le sorprese non sono ancora finite e la nostra resistenza viene messa alla prova un’ultima volta. Il letto matrimoniale della stanza da due è già occupato. Andiamo tutti a ridere per non piangere attorno all’inaspettato ospite che nonostante il rumore che abbiamo più o meno volontariamente fatto non muove un muscolo. Ci arrangiamo con quello che troviamo in casa ottenendo tutti quanti un giaciglio su cui ci addormentiamo alla fine di una giornata provante che va messa in conto in un Boz Trip come si deve e che in fondo in fondo va solo a rafforzare il nostro spirito di gruppo.
</div>
