<h2 class="text-xs-center">Busking in Berlin</h2>
<small><em><p class="text-xs-center">Venerdì 17 Luglio</p></em></small>
<hr />
<div class="text-justify">
  Dell’inquilino inaspettato di ieri sera non c’è alcuna traccia. Klaus è molto dispiaciuto per il malinteso ma alla fine siamo comunque riusciti a dormir bene tutti quanti e il suo fare gioviale è contagioso. Scambiamo due parole anche con Cesli, l’altro simpaticissimo inquilino (no, non quello che era svenuto sul nostro letto) che scopriamo essere un bravissimo musicista che dopo una carrirera da pianista di sta spostando verso l’elettronica e avrebbe piacere di sperimentare il suo setup registrandoci. A questo punto ci accorgiamo che ci rimane veramente poco tempo ma domani mattina vogliamo comunque spendere qualche ora in questo progetto nato dal nulla. Ora però non c’è tempo da perdere. La pausa dal busking che siamo stati costretti a prenderci ieri sembra una lunga astinenza e sentiamo una necessità febbrile di tornare a suonare in strada.
  Anche oggi la Boz Mobile è in sciopero e non vuole sentir ragioni. Come bestie da soma spingiamo il veicolo fino a quando il motore, misericordioso, decide di riprendere a girare. Urge un elettrauto. Ci fermiamo per una colazione-pranzo che vorremmo sbrigare al volo ma i cuochi del locale prescelto non sembrano d’accordo. Con tutta calma ci vengono servite delle pietanze assolutamente anonime. Forse è anche per questo che al momento di pagare il Pede si impossessa della valigetta ed inizia ad estrarne monete di taglio esclusivamente inferiore all’euro. Proviamo a chiedergli di accelerare il processo ma ormai è posseduto da un furore mistico che sfinisce i camerieri impeganti nella conta.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/17-1.jpg">
</div>
<div class="text-justify">
  La valigetta. Non ne abbiamo ancora parlato ma sicuramente merita un momento di massima attenzione. Quando si fa cappello per strada utilizzando la custodia della chitarra o della fisarmonica prima o poi arriva il fatidico momento in cui bisogna raccogliere la paga. Fino al Boz Trip 2015 questo frangente è stato caratterizzato dalla frustrazione del possessore dell’urna improvvisata che non può riprenderne il controllo fino a che non si sia trovato un nuovo contenitore tipicamente introvabile. Ormai è storia vecchia, perchè sempre il Pede ha trovato una valigetta da spacciatore finto-coccodrillata che combacia alla perfezione con il nostro stile. Una di quelle che nei film contiene centomila dollari ma nel nostro caso è solo molto pesante e rumorosa. Ebbene questo incredibile avanzamento tecnologico è ormai un punto cardine del nostro arsenale e tra poco verrà rimpinguata dalle tasche dei berlinesi.
  Quasi. La Boz Mobile è morta di nuovo. L’esercizio forzato stile Rocky Balboa è reso infernale dalla presenza di ciottoli sul manto stradale e siamo al limite della resistenza fisica. Luca prova a chiedere ad un’anziana signora in auto di darci una mano con i morsetti e la batteria ricevendo come risposta un dito medio e un invito a levarsi dai piedi. Colpiti sull’orgoglio spendiamo le nostre ultime energie in un rabbioso scatto che riesce finalmente a far ripartire il carro. Esasperati decidiamo passare da un’officina per sistemare il problema. Dopo un paio d’ore e quattro officine abbiamo finalmente sostituito il pezzo e siamo anche riusciti ad ottenere il bollino dell’ecopass per il centro città tra un tentativo fallito e l’altro.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/17-2.jpg">
</div>
<div class="text-justify">
  Parcheggiamo nel quartiere dei musei e ci posizioniamo in una piazza abbastanza raccolta ma molto soleggiata. C’è già un chitarrista a rallegrare l’ambiente ma ci assicura di stare per smettere. Tempo di procurarsi dell’acqua e lo spazio è effettivamente libero. C’è molto passaggio ma sembra che tutti siano di fretta dato che nonostante ci mandino cenni di apprezzamento difficilmente si fermano a lungo. Dopo un’oretta e mezza sotto il sole ci spostiamo verso un parchetto piuttosto affollato venendo intercettati da un trombettista zingaro che dice di stare tenendo il posto nell’attesa del suo collega chitarrista. Proviamo a spiegare che nel frattempo potremmo suonare noi ma non vuole sentire ragioni e dopo una serie di tentativi ci rassegnamo e ci allontaniamo infastiditi in direzione di un ampio ponte. Nonostante questa location sia un po’ dispersiva sono molti quelli che cambiano traiettoria per lasciarci qualche soldo ma purtroppo non sono gli unici attratti dal nostro Klezmer. Un’anziana zingara che ricorda la strega di biancaneve si piazza a pochi centimetri da noi con la sua fisarmonica e posiziona il suo cappello accanto al nostro. Il gesto è irritante oltre a ogni dire ma proviamo a non farci rovinare l’ultima suonata per strada del viaggio. Poco prima di andarcene spazientiti veniamo avvicinati da Martina che lavora nel campo dello spettacolo e vorrebbe collaborare con noi, mitigando il fastidio causato dagli ultimi incontri.
  Stasera si suona al Jaa Aar, locale estone in zona centrale che possiamo raggiungere ormai senza problemi grazie al bollino verde. Suoneremo in un giardinetto di fronte alle vetrine del posto ed iniziamo ad allestire l’area con l’impianto e l’ormai immancabile gonfalone.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/17-3.jpg">
</div>
<div class="text-justify">
  Dopo esserci rimpinzati di zuppa carote e zenzero accompagnata da bagels al salmone facciamo danzare i bambini del quartiere mentre i passanti si fermano a godersi lo spettacolo. Con il calar del sole i bimbi lasciano il posto a Marco, Ines, ed altri amici che trovandosi in zona passano a trovarci e con i quali condividiamo qualche birra prima di tornare all’ovile a ricaricarci per la registrazione casalinga di domani mattina.
</div>
