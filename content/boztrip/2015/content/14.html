<h2 class="text-xs-center">Sorprese a Strasburgo</h2>
<small><em><p class="text-xs-center">Martedì 14 Luglio</p></em></small>
<hr />
<div class="text-justify">E’ mattina. I letti dell’ostello della Foresta Nera sono già sgombri e le docce-capsula sono in fervente attività. Ci siamo divertiti ieri per strada a Friburgo e oggi ci impegneremo a suonare in una zona in cui sia legale farlo. Il mercato cittadino si tiene sulla piazza della cattedrale che è indicata come libera sulla cartina dei permessi. Suoniamo per i commercianti ed i loro clienti, ma oltre venir quasi investiti dal camion di un corriere fila tutto liscio come l’olio e l’affinità con questa bella cittadina continua.</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/14-1.jpg">
</div>
<div class="text-justify">Si conferma anche la nostra scarsa abilità nel leggere le direttive sugli artisti di strada, dato che a metà del secondo set un omino (sempre gentile, si badi) ci intima di allontanarci perchè quando c’è il mercato non si può occupare il suolo della piazza. E va bene, ma non ci arrenderemo. Il segugio arriccia la narici e ci conduce in una nuova piazzetta semideserta che proprio verso lo scadere del tempo utile inizia a riempirsi con un timido accenno di pubblico. Eppure le nostre peripezie con il diritto civile non sono ancora finite. Per la terza volta veniamo dunque messi al corrente di essere dei banditi fuorilegge: la tromba non può tormentare la quiete urbana con le sue note assordanti. E va bene. Continuiamo per gli ultimi due brani senza Luca, che si trasforma in un infiltrato e mescolandosi a i passanti convoglia l’attenzione verso il cappello. Dopo una breve sosta refrigerante torniamo alla Boz Mobile che oggi ci porterà in Francia.
  Che cosa ci aspettiamo da Strasburgo? Inizialmente non avevamo nemmeno contemplato di passarci ed era stata aggiunta al cartellone principalmente per via di una data che ci siamo procacciati. Dev’essere carina, una buona tappa tra Friburgo e Lipsia, ma chissà. Parcheggiamo ed iniziamo a camminare consapevoli di dover ancora capire dove si trova il Kitsch’n Bar dove suoneremo stasera e la casa dove passeremo la notte. La fortuna sembra fin da subito dalla nostra perchè abbiamo lasciato la Boz Mobile esattamente sulla via dell’appartamento prenotato tramite Airbnb. Cominciamo bene. Ci dirigiamo verso il centro che è veramente affollatissimo con tanto di bancarelle e tavoli da sagra allestiti nelle piazze. Ci facciamo qualche domanda e troviamo la risposta nella Presa della Bastiglia. Manco a farlo apposta suoneremo in Francia proprio in un giorno di festa, e i paperdollari si dipingono sulle nostre pupille. Non siamo comunque che all’inizio delle sorprese che ci riserverà Strasburgo, a partire da una sorta di schiacciata al formaggio tipica del posto che è veramente gustosa ci riempie di calorie da bruciare sotto il sole, innaffiata da una bottiglia d’acqua minerale naturale dal costo di euro 5 (cinque). Inutile dire che il contenitore verrà conservato come il Sacro Graal e riutilizzato innumerevoli volte. Mentre camminiamo verso la cattedrale ci è ormai più che chiaro che le nostre aspettative non potevano essere più errate. “Carina” non è un aggettivo che si possa appiccicare a questa Strasburgo che oltre ogni angolo propone scorci sempre nuovi e sempre meravigliosi. Non c’è niente che non valga la pena fermarsi a guardare, e la Top Five delle nostre città preferite viene immediatamente scombussolata. Non fa eccezione la piazza della cattedrale che sarebbe un palcoscenico magnifico ma guardiamo con un po’ di timore perchè normalmente la musica di strada non è ben vista di fronte alle chiese. Chiediamo a dei poliziotti che ci danno la risposta migliore di tutte, ossia che non è affar loro. Proprio di fronte al portale dell’antico edificio è posizionata una mima, di quelle che fanno le statue. Molto gentilmente al nostro arrivo raccoglie i suoi averi e ci fa cenno di prendere il suo posto. Non c’è bisogno di farselo ripetere: in un battito di ciglia siamo operatvi. Unico neo della postazione è il sole cocente, da cui capiamo che la finta Cleopatra di cui sopra se l’è data a gambe perchè stava trasformandosi in una cella fotovoltaica.</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/14-2.jpg">
</div>
<div class="text-justify">
  Il fantomatico cerchio che ogni busker lotta per ottenere qui si forma senza alcuno sforzo. Diamo il massimo e in pochi minuti una folla variegata si ferma per fotografare, per applaudire, per filmare. I custodi della cattedrale escono mentre impazza il ritmo di Tates Freilach e temiamo il peggio. Quando ci accorgiamo che stanno saltellando sulle nostre note ci scappa una gran risata e loro ci fanno un cenno approvazione. Una ragazza si siede di fronte a noi ed inizia a disegnare. Dobbiamo assolutamente recuperare la sua opera, ma quando concludiamo stremati la nostra performance non c’è più. Peccato. In compenso il talentuoso Sebastien Cambon scatta delle foto eccezionali tra cui anche quella che vedete in questa pagina ed è così gentile da farcele avere una volta tornati. Ci diamo una ripulita nel nostro appartamento al quarto piano senza ascensore e portiamo strumenti e amplificatori al Kitsch’n Bar, anch’esso sorprendentemente vicino a dove abbiamo parcheggiato. I tavolini all’aperto sono già pieni di gente che mangia dei ricchi piatti che a breve verranno appoggiati di fronte a noi.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/14-3.jpg">
</div>
<div class="text-justify">
  Assolutamente da menzionare la squisita Tripel Karmeliet alla spina che senza le patatine fritte e le polpette ci avrebbe svitato le caviglie con facilità. Seguendo una formula più che consolidata cominciamo con calma per crescere di intensità riuscendo ad attrarre l’attenzione di molti passanti che si fermarno ad ascoltare e spesso si siedono anche per un drink. Tra di loro ecco che arriva l’artista che ci aveva dipinti nel pomeriggio seguita da molti amici. Una bella soddisfazione per noi, unita anche alla curiosità di vedere il suo operato. Concluse le danze ci avviciniamo e ammiriamo gli acquerelli che ci rappresentano e ci viene anche passato un altro set di disegni bellissimi realizzati da una mano sconosciuta che non siamo riusciti ad individuare. Per evitare di portare gli strumenti fino al quarto piano su delle minuscole scalette chiediamo di lasciarli al Kitsch’n Bar. Il gentilissimo staff acconsente, ma prima bisogna aspettare che vengano arginati i danni che un avventore (un ragazzo orientali di quelli che abbiamo fatto entrare noi nel locale) ha provocato a causa del troppo alcol in tutto il corridoio.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/14-4.jpg">
</div>
<div class="text-justify">
  Sulla via per casa ci imbattiamo nuovamente nella piazza centrale e veniamo rapiti dalle proiezioni luminose in atto sulla facciata della cattedrale e ci sdraiamo sul selciato ad ammirare lo spettacolo per una ventina di minuti di relax e contemplazione. Quando infine stiamo per dormire la voglia di caricare il primo post di questo blog è più forte della stanchezza e l’ufficio stampa del Boz Trio si avvia in un altro appartamento in cerca del segnale WiFi su indicazione della padrona di casa. Un paio di ragazze cinesi sono nel bel mezzo di una terrificante cura del viso che prevede di cospargersi la faccia di carta e l’impulso di fuggiere cercando aiuto è difficile da resistere. Le cose da raccontare però sono così tante e difficili da contenere che con uno sforzo di astrazione prende vita il primo post del blog che state leggendo poco prima che le palpebre infine perdano ogni forza e cedano al sonno.
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/14-5.jpg">
</div>
<div class="text-xs-center pt-1 pb-1">
  <img class="boztrip" src="./content/boztrip/2015/img/14-6.jpg">
</div>
