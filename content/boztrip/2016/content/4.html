<h2 class="text-xs-center">Che Pastis!</h2>
<small><em><p class="text-xs-center">Lunedì 4 Luglio</p></em></small>
<hr />
<div class="text-justify">Il Boz Trio va in gita. Dopo aver provato e realizzato improbabili coreografie in strada ci avviamo al piccolo trotto per i quartieri portuali di Marsiglia che ci rapiscono con i saliscendi, i colori accesi, e la scarstià di parcheggi. Il museo mediterraneo ed i suoi merletti di cemento armato causano degli spasmi di piacere in Albe e una quasi insolazione agli altri, mentre poco distante qualcuno effettua un soundcheck su un palco principesco. Troviamo una scheda SD per terra, purtroppo vuota, che diventerà parte dell'arsenale di Giulio. Per il pranzo torniamo ad una piazzetta ombreggiata che avevamo adocchiato in precedenza e ci sembrava sufficientemente arieggiata. Mentre attendiamo la preparazione del couscous assaporariamo il Pastis, di cui il Pede ha tanto tessuto le lodi. Si tratta di un superalcolico gusto anice che si consuma diluito in acqua fredda. Proprio grazie al suo carattere beverino è estremamente pericoloso essendo in grado di svitarti le ginocchia senza che tu te ne accorga. Fortunatamente i tempi di servizio giurassici ci obbligano a smaltire la letal bevanda e quando partiamo alla volta di Aix-en-Provence siamo tutti sulle nostre gambe.</div>
<div class="text-xs-center pt-1 pb-1">
  <img src="./content/boztrip/2016/img/4.jpg" style="max-height:30em;max-width:100%;">
</div>
<div class="text-justify">
  Quest'oggi il tratto autostradale è breve: in meno di un'ora scarichiamo i bagagli all'ostello della gioventù di Aix-en-Provence che ci sembra totalmente deserto. Il palco spazioso è incorniciato da un impianto da stadio e luci da disco dance anni 80. Abbiamo qualche ora prima dell'inizio del concerto e come potete facilmente prevedere ci buttiamo in centro città a scoprire cosa ci riserva la nostra dose quotidiana di busking. In ogni piazza del mondo con almeno un bar è possibile incontrare i veri signori del territorio. Si riconoscono perchè assumono negli anni il colore, l'odore, e anche la forma dell'ambiente circostante e si aggirano con fare allo stesso tempo disinteressato ed inquisitore. La loro reazione alla presenza di mammiferi rumorosi nella loro contrada è imprevedibile e può variare dall'euforia alla carica a testa bassa. Questa volta siamo fortunati e il custode del luogo mostra da subito il suo apprezzamento iniziando a ballare con le passanti e scomodando perfino un'avvenente signorina dai tavoli di uno dei locali di cui egli stesso è azionista di maggioranza. Concedendomi una pausa dal consueto sarcasmo mi permetto di affermare che ci siamo quasi commossi quando abbiamo accettato da questo personaggio fiabesco due ticket restaurant che non ci ha permesso in alcun modo di rifiutare, appoggiandoli nel cappello con la gratitudine più sincera che abbiamo sperimentato fino ad ora.
  L'ostello è tanto deserto quanto l'avevamo lasciato. I potenti altoparlanti sembrano più che mai superflui ma il gestore non vuole sentire ragioni: vuol sentire la sua creatura gridare a pieni polmoni. Proponiamo dunque un concerto ad altro volume per pochi intimi che riusciamo perfino a trascinare sulla pista da ballo. Dopo poco più di un'ora ci sediamo a consumare la gustosa cena che vorremmo proseguire bevendo qualcosa in centro come fanno i giovani d'oggi, ma inaspettatamente ci viene chiesto di ricominciare a suonare. Siamo molto stupiti dalla richiesta ma di certo non ci tiriamo indietro e ci sediamo di fronte agli avventori per un set acustico. Proprio in questo momento compaiono due ragazze che tra gli sguardi di incredulità riconosciamo essere parte del gruppetto che abbiamo incontrato ieri davanti a Notre Dame de la Garde a Marsiglia. Concluso (questa volta davvero) lo spettacolo apprendiamo che, originarie del Tennessee, sono nel bel mezzo del loro viaggio per l'Europa e sono state tanto colpite dalla nostra musica da seguirci fino a qui. Saliamo tutti e otto a bordo della Boz Mobile e torniamo nella piazza dove abbiamo suonato pomeriggio, ritrovando anche il nostro compagno di danze che si esibisce in uno scoppiettante benvenuto. Tra un pastis e l'altro Ashley e Ivy ci insegnano “You’re gonna miss me”: un motivetto orecchiabile da accompagnare percuotendo dei bicchieri che continuano a volare per terra. L'apice culturale di questo scambio intercontinentale prende forma nel gioco denominato “Penis”, che consiste semplicemente nel gridare a squarciagola la parola “Penis” da cui il gioco prende il nome. Anche oggi abbiamo imparato qualcosa.
</div>
