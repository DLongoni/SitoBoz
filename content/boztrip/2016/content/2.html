<h2 class="text-xs-center">Go, Wales!</h2>
<small><em><p class="text-xs-center">Sabato 2 Luglio</p></em></small>
<hr />
<div class="text-justify">Cappuccio e focaccia, grazie! La colazione dei campioni in Liguria è un must per iniziare bene la prima giornata di Boz Trip. Il Pede ci aspetta a Genova Principe con quelle che sembrano essere tre fisarmoniche ma sono in realtà il bagaglio a mano, il beauty case, ed infine una vera fisarmonica. Stasera saremo ad Antibes ma vogliamo fermarci a metà strada per un po’ di sano busking. La pausa pranzo a Ventimiglia è sempre a base di prelibati farinacei e ci porta consiglio: saccheggeremo Montecarlo. E’ una sorta di missione morale per la quale indossiamo la calzamaglia in stile Robin Hood ed iniziamo a sognare casse di dobloni d’oro che appesantiscono la Boz Mobile. E sogni resteranno, perchè attraversiamo un’accozzaglia di case orribile e deserta che ci fa rimpiangere di non aver tirato dritto. Abbiamo già pronto il piano B: la piccola e caratteristica Eze, arroccata su una collina che domina la laguna. Le viuzze minuscole serpeggiano tra i muri di pietra e ci accompagnano ad una piazza con vista mozzafiato che ospiterà la prima spassosa suonata a cappello del viaggio. 
  Arriviamo con abbondante anticipo ad Antibes e cerchiamo l’Ô6 Concept Store che pare esser situato in una via sconosciuta a quasi tutti gli indigeni. Mentre Giulio e Dave portano la Boz Mobile in un parcheggio sotterraneo il resto del gruppo si dà all’esplorazione. Quant’è vero che non si finisce mai di imparare, è proprio in questo frangente che scopriamo che il nostro cocchio è alto circa 190 cm, come il soffitto di questo silos. Dopo aver fatto pelo e contropelo a tutte le lampade del parcheggio ci incagliamo in una canalina di plastica. Dave è angosciato e teso, ma Giulio è felice come una Pasqua per via delle riprese mozzafiato. La situazione viene sbloccata da una gentile passante che con un uppercut ben assestato riesce a sollevare la canalina e permettere il passaggio dell’ingombrante carrozza. Nel frattempo il locale è stato individuato e vi portiamo tutti i nostri accessori prima di darci nuovamente all’adorato busking. Una piccola stradina crea un palco naturale che occupiamo in compagnia di Cris Claquette, talentuoso ballerino di tip-tap che anima la nostra musica con le sue mosse ticchettanti. L’affluenza è molta, ed il numero di dischi in magazzino comincia a diminuire.</div>
<div class="text-xs-center pt-1 pb-1">
  <img src="./content/boztrip/2016/img/2.jpg" style="max-height:30em;max-width:100%;">
</div>
<div class="text-justify">Colmiamo la sete di bottino, ma la fame aumenta. Completato il soundcheck ed addobbato il palco ci dirigiamo al piano terra della curata location per riempire i nostri stomaci senza fondo. Il menù consiste in un tagliere mediterraneo che esibisce ogni sorta di prelibatezze: affettati, verdure e formaggi preparati con cura svaniscono in un batter d’occhio insinuando un temibile dubbio. E se non fosse uno a testa? Se il tagliere fosse uno per tutti? Ecco come nasce l’espressione “tagliere mediterraneo” che per i secoli a venire sarà sinonimo di carestia.
  Ricordate che ieri abbiamo parlato di una devastante piaga che mina il successo della nostra missione? Bravi: gli europei. Come se non bastasse una partita qualsiasi oggi è proprio l’Italia a giocare, ed alcuni dei nostri eroi sono caduti vittima della maledizione. La prima parte del concerto è ritagliata ad arte per permettere la visione di qualche momento importante il cui significato però sfugge al narratore. In effetti durante questo set il pubblico si limita ad alcune coppie e due inglesi completamente ubriache che ballano energicamente fino a Il concerto termina insieme alla partita il cui epilogo suscita reazioni contrastanti. L’unico punto di incontro è sul migliore in campo: un gallese che ad intervalli irregolari alza la testa dal boccale di birra per gridare “Go, Wales!”, immediatamente eletto a mantra del viaggio. E’ ora di concederci un po’ di riposo a casa di Atena, accogliente couchsurfer che ci ospita stanotte. Dopo aver scaricato i nostri possedimenti torniamo in centro città dirigendoci verso la spiaggia, che però è stata evacuata e chiusa ermeticamente da cancelli invalicabili. Affoghiamo il dispiacere nella nutella delle crepes e ci rilassiamo sui bastioni con yoga e birrette prima di decidere che è finalmente arrivato il momento di tornare a casa di Atena ed adagiarci sugli improvvisati giacigli. Go, Wales! </div>
