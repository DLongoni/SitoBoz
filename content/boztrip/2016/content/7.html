<h2 class="text-xs-center">Affollati Deserti</h2>
<small><em><p class="text-xs-center">Giovedì 7 Luglio</p></em></small>
<hr />
<div class="text-justify">E’ un vero peccato abbandonare i boschi di Montpellier che ci hanno ospitato per due notti, ma la tabella di marcia parla chiaro. Tra un congedo e l'altro David ci consiglia di far tappa a Saint-Guilhem-le-Désert, un minuscolo paesino incastonato in una valle sulla strada per Aspiran, dove si tiene il concerto di stasera. L'indicazione è preziosa: nel reticolo di viuzze troviamo un buon numero di turisti che si guardano attorno affascinati senza disturbare la quiete perfetta. A quello d'altra parte pensiamo noi. La piazzetta centrale si avvolge attorno ad un grande ed antico albero e potrebbe tranquillamente esser stata presa in prestito da Approdo del Re. Ci accomodiamo su una panchina accanto ai tavoli su cui pasteggia una dozzina di famiglie e decretiamo la fine del silenzio. Manteniamo volumi e ritmi abbastanza dimessi cercando di rispettare il mood del momento. L'imprevisto sembra essere apprezzato sia dagli indigeni che dagli stranieri, e qualche monetina piove anche dai balconi che si affacciano sul palco. Non tutti però sono d'accordo visto che proprio quando decidiamo di smettere ci avvicina un ufficiale che ci intima di concludere, cosa che fortunatamente abbiamo già fatto per conto nostro.</div>
<div class="text-xs-center pt-1 pb-1">
  <img src="./content/boztrip/2016/img/7-1.jpg" style="max-height:30em;max-width:100%;">
</div>
<div class="text-justify">Sulla strada per Aspiran troviamo un ristorantino che offre un ricco menu per lavoratori di cui approfittiamo volentieri optando quasi tutti per l'insalata di aringhe seguita da un'ottima tartare di carne. Per smaltire il pranzo ci spiaggiamo sulla riva del lago di Salagou, celebre per il contrasto tra acque blu e roccia rossa. In effetti il contrasto c'è, ma le recensioni si dimenticano di menzionare la sporcizia dell'acqua che in molti tratti ristagna in modo poco attraente. Per questo motivo mentre i più temerari si avventurano comunque nelle profondità lacustri gli schifiltosi si adagiano a dormire sui tappetoni. Un intero pomeriggio di relax è una rarità ambita e qualcuno teme che ci faccia lo stesso effetto rilassante della mattinata sul fiume a Montpellier, ma per fortuna non sarà il caso.
Sono solo le sei quando arriviamo al Café de la Poste che è quasi deserto e le dimensioni del paese non sembrano di buon auspicio per l'affluenza che ci piacerebbe vedere. Stasera inoltre c'è un'altra partita di questi infiniti campionati di calcio, per cui iniziamo a temere che suoneremo solo per il gestore. Alain è molto ospitale ma ci comunica, evidentemente infastidito, che dovremo suonare all'interno visto che gli sono stati negati i permessi per la musica all'aperto. E’ il colpo di grazia: nella sala del bar fa un caldo tropicale che senza dubbio indurrà gli avventori (qualora dovessero essercene) ad accomodarsi agli arieggiati tavoli nella piazzetta su cui si affaccia il balconcino all'ingresso del locale. Piuttosto demoralizzati cominciamo a suonare di fronte alle sedie vuote. Con nostra somma sorpresa riceviamo comunque degli applausi che si fanno sempre più fragorosi. Arrivano dall'esterno, e non riusciamo a vederne la fonte. Dopo quattro o cinque brani decidiamo di affacciarci incuriositi alle finestre, e meraviglia delle meraviglie: la piazzetta è piena di gente! Non sappiamo bene da dove siano arrivati, ma evidentemente Alain sa il fatto suo e riesce ad attrarre una clientela numerosa a cui non interessano gli eventi sportivi. Rendendosi conto del potenziale ci accorda il permesso di trasferirci sul balconcino, e la serata può finalmente decollare a tal punto che durante la pausa ci vengono richiesti molti cd e anche diverse magliette. Il secondo tempo è ancora più esplosivo e come prevedibile si conclude con diversi pezzi suonati tra i tavoli sperando di non causare troppi problemi ad Alain. Quando infine ci accomodiamo a mangiare in sua compagnia scopriamo un'incredibile coincidenza: il locale dove abbiamo suonato ieri, La Pleine Lune, è stato fondato proprio da lui! Dopo qualche bicchiere di vino ci addormentiamo nella residenza artisti felici di aver scoperto ancora una volta che quando c'è di mezzo la musica le sorprese non finiscono mai.</div>
<div class="text-xs-center pt-1 pb-1">
  <img src="./content/boztrip/2016/img/7-2.jpg" style="max-height:30em;max-width:100%;">
</div>
