<h2 class="text-xs-center">Luna Piena</h2>
<small><em><p class="text-xs-center">Mercoledì 6 Luglio</p></em></small>
<hr />
<div class="text-justify">E’ in arrivo un bastimento carico carico di… balle di fieno! Nonostante le grappe di ieri sera rendano tutto molto difficile non ci dimentichiamo di aver dato la nostra parola: “ma certo che vi aiutiamo a scaricare il camion!”. I macigni di erba secca piovono dall'alto e ci atterrano accanto con un tonfo sordo. In uno stato semi comatoso veniamo ripetutamente umiliati dalle donne di casa che trasportano comodamente un parallelepipedo a testa mentre noi in coppia facciamo una fatica micidiale. Sbraniamo la colazione come se avessimo corso una maratona e ci spartiamo i compiti per la preparazione del picnic. Oggi infatti ci concediamo qualche ora di meritato relax con un bel bagno fluviale. </div>
<div class="text-xs-center pt-1 pb-1">
  <img src="./content/boztrip/2016/img/6-1.jpg" style="max-height:30em;max-width:100%;">
</div>
<div class="text-justify">Carichi di pane, formaggio, affettati e frutta ci lasciamo condurre verso una piccola spiaggetta su un meraviglioso corso d'acqua sormontato da un ponte di pietra. A dispetto dello scetticismo iniziale nessuno rimpiange il mare di fronte a questo scenario incantevole. Dopo qualche tentativo di realizzare una piramide umana che si concretizza solo in grandi pedate in faccia chiediamo aiuto a Viola, che è una trapezista. Con grazia felina si arrampica sulle nostre braccia flaccide ed una volta sospesa in aria si esibisce in piroette stupefacenti che il buon Giulio non manca di immortalare. E’ ora di pranzo e ciascuno confeziona uno o più panini di proprio gradimento, seguiti da pesche ed albicocche. Una volta stesi al sole ci rendiamo conto di quanto siamo veramente stanchi piombando in un sonno molto più profondo delle acque del fiume. Al nostro risveglio Luca ha subito una metamorfosi grazie alle forbici di sua sorella che ha svolto un'opera di deforestazione. Dopo un'ultimo bagno rinfrescante torniamo a recuperare gli strumenti per dirigerci a Montpellier dove stasera si suona alla Pleine Lune. Ovviamente dopo un po’ di consueto e sano busking.</div>
<div class="text-xs-center pt-1 pb-1">
  <img src="./content/boztrip/2016/img/6-2.jpg" style="max-height:30em;max-width:100%;">
</div>
<div class="text-justify">Già dai primi passi fuori dalla Boz Mobile capiamo che c'è qualcosa di strano oltre al caldo torrido. La gita appena conclusa ci ha rammollito completamente e ci muoviamo come degli invertebrati per le vie del centro. Ogni tanto qualcuno riesce anche a parlare ma le funzioni vitali sono in modalità risparmio energetico. Questo esaurimento si riflette anche sulla performance che è decisamente fiacca per i nostri standard, penalizzando il divertimento, il morale, ed il cappello. Piccola soddisfazione soltanto per il Pede che dopo Marsiglia torna ad avere delle ciabatte da passeggio nuove nuove. Ci presentiamo al locale con un paio d'ore di ritardo che però non turbano affatto i gestori anche perchè in poche decine di minuti il sundcheck è finito e stiamo già godendoci del rosè mentre è in arrivo il couscous. La serata è molto piacevole all'aperto, ma al chiuso il caldo è insopportabile per cui convinciamo Romain ad iniziare il concerto nel dehors. Ci vuol poco a capire che la scelta è stata vincente: gli avventori sono molti e qualche insospettabile ballerino si lancia anche in danze sfrenate. Verso la metà  del live purtroppo le regolazioni sulle emissioni acustiche ci obbligano a trasferirci sul palco interno, seguiti solo dai più entusiasti. Quando salutiamo i ragazzi della Pleine Lune ci viene chiesto di tornare in inverno, proposta che terremo in alta considerazione, e che ci assicura di esser stati apprezzati nonostante il clima. Tornati nella valle incantata ci troviamo ancora sormontati dallo spettacolo che abbiamo già visto ieri ma che non per questo è meno commovente. Guardacaso, la Luna è davvero piena.</div>
