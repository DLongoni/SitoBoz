<h2 class="text-xs-center">Prologo</h2>
<small><em><p class="text-xs-center">Venerdì 1 Luglio</p></em></small>
<hr />
<div class="text-justify">
  Due banane, uno stemma di plastica blu, cento magliette, tappeti, un creativo, cinquecento dischi, il Boz Trio. Corre l'anno 2016, ma per chi misura il tempo in Boz Trip il calendario indica il numero 3. In un parcheggio di San Donato cinque prodi organizzano il bagagliaio della Boz Mobile per agevolare le operazioni di carico e scarico degli strumenti musicali fallendo miseramente. Un groviglio di cianfrusaglie si impadronisce della vettura mentre quattro dei presenti scalano le portiere per lo scatto che immortala la partenza. Il fotografo è il quinto impavido che che sta partendo per Genova. Si tratta di Giulio, un creativo. Sta per imbarcarsi per il suo primo Boz Trip, ed è felice e serafico come un bimbo che sta andando in vacanza ad Alassio. Non sa quello che lo aspetta. Gli sguardi carichi di attesa dei veterani tradiscono la dura verità: questa spedizione non è uno schezo. Milano, Genova, Antibes, e via lungo la costa fino a Montpellier, per poi tornare passando per Avignone. Il primo scalo è a Gattorna, per la prima edizione del Let’s Go Summer Fest.
</div>
<div class="text-xs-center pt-1 pb-1">
<img src="./content/boztrip/2016/img/1.jpg" style="max-height:30em;max-width:100%;">
</div>
<div class="text-justify">
  Il motore ruggisce, le gomme stridono contro l'asfalto bollente, ed è subito coda. Avete presente quando si parla di “partenze intelligenti”? Ecco, il primo Venerdì di Luglio da Milano alla Liguria potrebbe non appartenere alla categoria. Il morale della truppa è alle stelle: Ben e Luca discutono sull'arte di parlare in pubblico, Davide triangola la rotta, Giulio cerca di appendere le sue videocamere a qualunque protuberanza, e Albe gioca con le due banane che ha portato dall'ufficio. E’ proprio lui a farci notare il manifesto della sagra dell'acciughina ritta, che diventa il primo tormentone della vacanza quando notiamo che un palo nasconde la “f” di “fritta”. Grazie a questi divertimenti irresistibili il viaggio passa in un battito di ciglia e raggiungiamo dunque l'area che ospita il festival. Il locale si chiama Alzati Lazzaro, che è un nome particolarmente adatto alle drammatiche condizioni di salute di Dave che non riesce a smettere di tossire e starnutire. 
  Scarichiamo i nostri averi e subito si mostra l'inadeguatezza logistica del posizionamento dei bagagli: per recuperare le valigie serve un'esperienza speleologica decennale unita a doti innate di rabdomanzia che soltato Albe può vantare. A confronto il soundcheck è una passeggiata, e dopo una breve intervista a cura di Radio Senza Tempo possiamo goderci un'ottima pizza al pollo alla brace. La serata è fresca e le nostre musiche risuonano in tutta la valle. Fin da questo primo concerto si rende evidente una terribile maledizione che perseguiterà i nostri eroi per tutto il viaggio: i campionati europei del giuoco del calcio. 
  Nonostante la mancanza della fisarmonica del Pede il concerto entusiasma pubblico e musicisti, ma la più grande soddisfazione appartiene alla fashion industry. Forse non tutti sanno che Giulio tra le molte cose è anche uno stimato stilista, ed ha disegnato per noi la nuova collezione di indumenti taragata Boz Trio. Ebbene, alla fine della nostra esibizione un futuro fan si avvia verso il banchetto del merchandising ed inizia timidamente a verificare la qualità del cotone coi polpastrelli. Soddisfatto dall'esito del test estrae il portafogli sotto gli occhi pieni di lacrime dell'artigiano che vende il suo primo manufatto.
  Il festival continua con la musica popolare del Waddafolk Duo ma verso mezzanotte decidiamo di coricarci, consci della quatità di energia necessaria a vivere al meglio i giorni che ci aspettano. Domani raccoglieremo il Pede a Genova completando la ciurma, e si inizierà a fare sul serio. Abbiamo davanti a noi dieci giorni che ci lasceranno stremati, ma sappiamo bene che ogni goccia di linfa vitale dedicata alla causa si trasforma in un momento unico e meraviglioso di fronte a cui l'esaurimento delle forze non si percepisce nemmeno.
</div>
