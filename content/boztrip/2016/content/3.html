<h2 class="text-xs-center">Il Ratto delle Scarpine</h2>
<small><em><p class="text-xs-center">Domenica 3 Luglio</p></em></small>
<hr />
<div class="text-justify">Il sole splende da diverse ore quando la prima palpebra si solleva in casa di Atena. Qualcuno si alza dal letto, qualcuno dal pavimento, ma la padrona di casa non accenna a farsi viva. Il contratto verbale prevede che l'ospitalità venga ripagata da un pranzo, ma sono già le undici e non possiamo permetterci di tardare troppo: Marsiglia ci aspetta. Provvede Luca a sbloccare la situazione con colpi convinti alla porta della camera che finalmente si decide a sputare la nostra ospite. Dopo una rapida spesa ci mettiamo a cucinare un pranzo che avrebbe potuto sfamare un'orchestra, innaffiato da vino rosè. Nemmeno i nostri capaci stomaci riescono ad esaurire le vettovaglie che lasciamo nella dispensa di Atena per affrontare i mesi a venire. 
  La strada per Marsiglia è lunga e come se non bastasse scegliamo di fare la litoranea per il paesaggio e per passare da Saint Tropez, roccaforte del Male come lo era Montecarlo sul tragitto di ieri. Ci rendiamo conto di esser stati troppo ottimisti sui tempi di percorrenza e ci fermiamo in mezzo alla ragnatela di canali di Grimaud dove qualcuno si sgranchisce le gambe e qualcuno fa un tuffo in mare per poi ritrovarsi tutti insieme impilati in una piramide umana sotto la direzione di Giulio. 
  L'appartamento dove pernottiamo è meraviglioso. Si tratta di una casa-negozio a due piani con vetrine schermate da saracinesche graffitate. Le rustiche travi a vista procurano un trauma cranico a Dave le cui condizioni di salute paiono irrecuperabili. Il viaggio ci ha messi a dura prova ma il clima è meraviglioso e la luce del sole che tramonta rimbalza tra i vicoli infondendo vigore ai corpicini spossati. Diamo la scalata alla collina che domina la città per trovare la basilica si Saint Marie de la Garde chiusa da cancelli invalicabili, ma il piazzale che riusciamo a raggiungere è suggestivo e domina laguna ed urbe. Oltre a noi c'è solo un manipolo di turisti che mangiano delle pizze ed invitiamo domani sera ad Aix-en-Provence per un concerto completo. Il calar della sera attiva l'illuminazione pacchiana della chiesa e indica che la partita odierna sta per terminare. Mentre torniamo alla Boz Mobile i boati dei tifosi risuonano per tutto l'orizzonte e rafforzano la nostra idea: suonare al porto di Marsiglia capitalizzando l'entusiasmo dei vincitori francesi.</div>
<div class="text-xs-center pt-1 pb-1">
  <img src="./content/boztrip/2016/img/3.jpg" style="max-height:30em;max-width:100%;">
</div>
<div class="text-justify">La piazza di fronte ai moli è ancora piuttosto vuota ecceto per la polizia. Qualche minuto prima del fischio finale iniziamo il nostro spettacolo, e qualcuno osserva che se quel dispiegamento di forze dell'ordine non ci è ostile per lo meno possiamo sentirci al sicuro. Mentre la folla inizia a fluire attorno a noi le note corrono veloci e i piedi nudi del Pede accarezzano il tappeto indiano che ci fa da palco. “Qualcuno ha visto i miei sandali?” chiede il fisarmonicista. Stenterete a crederci anche voi, ma è proprio così: i sandali non ci sono più. Qualche artista del furto si è indebitamente appropriato di questi oggetti di inestimabile valore sotto i dodici baffi di sei ingenui stranieri e decine di uomini in divisa. L'omertà del pubblico è da copione: “sono appena arrivato” è la risposta che riceviamo dagli tutti astanti che fanno parte della gradinata da almeno una decina d'anni. Dave decide di immolare le proprie calze alla causa (nota di colore: si tratta dei temibili “fantasmini”) e ci avviamo alla Boz Mobile con le pive nel sacco ed una nuova storia da raccontare.</div>
