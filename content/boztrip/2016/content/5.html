<h2 class="text-xs-center">La Valle Incantata</h2>
<small><em><p class="text-xs-center">Martedì 5 Luglio</p></em></small>
<hr />
<div class="text-justify">Tra tutti i suoni di questo viaggio quello più odiato proviene dalla sveglia. I tempi di avviamento del Boz Trio sono decisamente migliorabili, tanto che le proviamo tutte per essere più reattivi. Stamattina c'è in ballo una scommessa tra Dave ed il Pede su chi riuscirà ad essere pronto a parire per primo. Chi l'ha vinta secondo voi? L'escamotage è comunque fallimentare: tra caffè e saluti finiamo comunque a prendercela con molta calma. Stasera saremo a Montpellier, ma prima di tutto vogliamo verificare l'ospitalità di Arles per gli artisti di strada. 
E’ già ora di pranzo quando varchiamo le porte della cittadina. Parcheggiamo con sorprendente facilità, ma altrettanto formidabile è la complicatezza del sistema di pagamento. Una fila chilometrica si accumula di fronte al parchimetro che propone ai clienti degli sfidanti enigmi. Mentre parte del gruppo affronta il macchinario demoniaco Dave e Giulio cercano un posto per mangiare e si fermano a compare un manico di scopa. Si tratta del sostegno per lo stendardo del Boz Trip: il celeberrimo galletto vestito con la nuova maglia prodotta dal creativo della spedizione, che da oggi in poi manterrà sempre in pole position. Anche se sta cadendo qualche timida goccia ci posizioniamo nel punto più strategico del centro che in un attimo si trasforma in auditorium sotto il cielo che si rasserena. La tappa è la più fortunata fino ad ora, complice il gran numero di turisti in città. “Do you guys know Purple Haze?”. La richiesta piove dal terzo piano dell'edificio antistante dove un facoltoso americano ha qualche problema ad associare i generi musicali tra loro. Dopo una breve visita alle meravigliose attrazioni locali ci rimettiamo in marcia verso casa della sorella di Luca, nei pressi di Montpellier.</div>
<div class="text-xs-center pt-1 pb-1">
  <img src="./content/boztrip/2016/img/5.jpg" style="max-height:30em;max-width:100%;">
</div>
<div class="text-justify">La magia del luogo si percepisce fin dall'ingresso. L'imboccatura della stradina sterrata è difficilmente individuabile, persa nel verde della Provenza. Dopo qualche centinaio di metri raggiungiamo uno spiazzo da cui si intravede parte delle costruzioni che vivono in perfetta armonia col territorio. Ci accoglie Viola, facendoci notare che il nostro ingresso rumoroso è inopportuno e che sarebbe meglio rispettare la serenità che permea l'ambiente. Ops. Ogni svolta nasconde qualche stupefacente creazione delle persone che sono passate di qui, come la piscina a riciclo d'acqua naturale in cui ci immergiamo per un bagnetto rinfrescante. Per cena ci sediamo di fronte ad ogni sorta di prelibatezza e facciamo conoscenza coi nostri ospiti. Ognuno ha una storia unica da raccontare che ascoltiamo volentieri mentre il Rosè scorre impetuoso. Quando anche l'ultimo chicco di riso è sparito dalla tavola imbracciamo gli strumenti per proseguire a modo nostro la serata con l'ausilio della minima illuminazione possibile. Dopo una mezz'ora di rigenerante concerto al buio compare una collezione di grappe artigianali che non possiamo esimerci dall'assaggiare. Galeotto fu il loro gusto eccellente: del resto della serata abbiamo solo alcuni ricordi sfocati, tra cui una suonata indeterminata nel salone prima di avviarci con calma verso le nostre stanze sotto una stellata che invece dimenticheremo difficilmente.</div>
