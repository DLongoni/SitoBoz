<h2 class="text-xs-center">Chapeau!</h2>
<small><em><p class="text-xs-center">Sabato 9 e Domenica 10 Luglio</p></em></small>
<hr />
<div class="text-justify">Climax inarrestabile: sonno, colpi di fulmine, notte che è giorno, salamelle, doccia fredda, abbronzarsi, maghi, non ci credo, giorno che è notte, imbarazzanti, ho io il bagnoschiuma, Lemon Hotel, ebbrezza, gavettoni, festival. Seguitemi mentre provo a raccontarvi l'epilogo glorioso, conscio di poterne trasmettere solo una pallida ombra.
“Finalmente domani non dobbiamo preoccuparci della sveglia” diceva il Pede ieri sera. Ed in effetti la sveglia è rimasta in silenzio. Lo stesso non si può dire della padrona di casa. I sogni di dormite interminabili vegono infranti con violenza: abbiamo un'agenda fitta di impegni stamattina. Chi, noi? Non mi risulta proprio. La matrona ha deciso che non possiamo permetterci di oziare visto che ha per noi dei piani ben più ambiziosi. Bisgona fare la spesa per la colazione e per il barbecue, e bisogna farlo ora. Certo, perchè poi bisogna provare dei brani da proporre agli amici che si uniranno a noi per pranzo. Si comanda anche di fare il bagno in piscina, chiudendo bene la porta di casa per non far entrare il caldo. Non c'è via di scampo: anche i russatori professionisti del gruppo cedono di fronte all'implacabile maglio. L'umore di alcuni è irreparabilmente compromesso, ma Luca viene posseduto dallo spirito primordiale dell'estate e si occupa volentieri di fare da esca lasciando del tempo per respirare ai meno tolleranti. Anche Giulio decide di immolarsi per raggiungere il quorum necessario ad andare al supermercato, e quattro fortunati resteranno inebetiti a vagare per il giardino ad interrogarsi sul senso dello svegliarsi. 
Tra un tuffo e l'altro riflettiamo che poteva andarci peggio, con il profumo di carne grigliata che stuzzica le narici. Mentre grandi e piccini sguazzano al fresco abbozziamo un concertino a bordo vasca includendo nel repertorio anche alcuni dei pezzi che abbiamo lungamente studiato con Dominika. Comprensibilmente cibo e acqua hanno più successo del Klezmer in questo Sabato assolato. Ci sciacquiamo col getto gelido della canna e carichiamo la Boz Mobile senza indugio perchè ci teniamo a raggiungere Avignone in tempo utile per del Busking pomeridiano. Salutiamo i nostri ospiti ringraziandoli caldamente e varchiamo il cancello della reggia. Si tratta di una falsa partenza perchè Giulio è riuscito a dimenticare tutto ciò che possiede nel salotto. Rincongiuntosi ai suoi bagagli possiamo avviarci verso la città che ospiterà la nostra ultima suonata in strada. Dovete infatti sapere che i piani originali prevedevano di dedicare la Domenica al viaggio di ritorno, ma in itinere siamo stati contattati da Robert, che organizza eventi a Octon, due ore ad Ovest di Avignone. Abbiamo accettato di esibirci durante il brunch, a partire dalle undici. Questo dettaglio è molto importante per apprezzare a fondo la follia delle decisioni che abbiamo preso da qui in avanti.</div>
<div class="text-xs-center pt-1 pb-1">
  <img src="./content/boztrip/2016/img/9-1.jpg" style="max-height:30em;max-width:100%;">
</div>
<div class="text-justify">Addentrandoci nel centro capiamo che le nostre migliori aspettative non sono che una frazione della meraviglia che ci aspetta. I manifesti delle migliaia di spettacoli riempiono la vista in ogni direzione, mentre frotte di figuranti vagano pe le viuzze con fini promozionali. Molte delle postazioni più strategiche sono già occupate ma riusciamo a trovare uno spiazzo libero e ventoso accanto al Palazzo dei Papi. La concorrenza è spietata: solamente attorno al nostro edificio ci sono altri due gruppi di artisti di strada. Il pubblico comunque è talmente abbondante che ciascuno ottiene la sua fetta. Il tanto agognato “cerchio” si forma attorno a noi senza sforzo mentre giochiamo insieme agli attori in costume che ci camminano attorno: tra maghi, mimi e ballerine di Can-can non c'è da annoiarsi un attimo. E’ quasi un peccato doverci interrompere, ma prima di recarci al locale di stasera vorremmo provare a renderci presentabili. Nel parcheggio accanto alla Boz Mobile ci purifichiamo con i resti di una bottiglia d'acqua grazie alla quale qualcuno di noi riesce perfino a farsi un bidet.</div>
<div class="text-xs-center pt-1 pb-1">
  <img src="./content/boztrip/2016/img/9-2.jpg" style="max-height:30em;max-width:100%;">
</div>
<div class="text-justify">Alla Cave Des Pas Sages sono evidentemente sottostaffati, tanto che per capire dove posizionarci dobbiamo aspettare quasi mezz'ora. Philippe è molto gentile e ci concede il primo attimo libero: suoneremo all'aperto, sul corso ciottolato che costeggia il canale. Sono quasi le otto e la gente è già tantissima, ma veniamo informati che il flusso aumenterà a dismisura. Durante il soundcheck le mani che battono a tempo ci mostrano chiaramente che gli animi sono già caldi. Le previsioni sono esatte: col passare del tempo ogni millimetro di spazio viene occupato e facciamo fatica a disegnarci un perimetro di movimento. L'atmosfera è da brividi. Da dietro gli stumenti ci accorgiamo che il pubblico non si è fermato ad ascoltare, non sta tamburellando le dita sul tavolo, non è alla ricerca di un sottofondo. Il pubblico oggi ha una sete insaziabile di musica e beve ogni nota con avidità tuffandosi nel fiume di armonie balcaniche e klezmer (il colpo di fulmine succede qui, NdR). Sbirciando a destra e sinistra ci accorgiamo che il resto della strada è quasi vuoto, mentre attorno a noi la calca si è impossessata di tavoli, muri, sedie, alberi. Le danze sfrenate continuano con tanto di bis e tris fino a quando ci accasciamo stremati in attesa di un po’ di rosè rigenerante. Ora, ragioniamo un attimo insieme. E’ mezzanotte, arriviamo da otto giorni fisicamente devastanti, ci siamo svegliati presto, abbiamo percorso molti chilometri suonando mattima, pomeriggio, e sera, coronando la giornata con un concerto indimenticabile. Se dovessimo seguire il buonsenso ed il copione delle altre giornate a questo punto ci dirigeremmo al Lemon Hotel (che abbiamo già pagato) per abbandonarci ad un sonno profondo. E invece no. Questo è il punto di svolta del crescendo rossiniano.</div>
<div class="text-xs-center pt-1 pb-1">
  <img src="./content/boztrip/2016/img/9-3.jpg" style="max-height:30em;max-width:100%;">
</div>
<div class="text-justify">Chiacchieriamo a lungo davanti al pub con i numerosissimi astanti che vogliono qualche informazione sul repertorio o anche solo complimentarsi. La carica emotiva è talmente forte che al posto di tornare alla Boz Mobile ci buttiamo a caso nel centro città fino a trovare una piazzetta quasi deserta in cui una collega busker sta suonando del Rock &amp roll che balliamo con tanta foga da attirare un discreto manipolo di tiratardi. Scatta la jam: imbracciamo i nostri strumenti e triplichiamo il volume di fuoco mentre l'affluenza aumenta. Quando il gruppo si ricongiunge spodestiamo gentilemnte l'amica rockettara, e via con gli zumpa zumpa fino alle tre di notte. Dai bar circostanti provengono solo birra e vino per noi, a differenza delle lamentele che temiamo. Bruciamo le ultime energie e riponiamo gli strumenti, ma veniamo interrotti da un grido tonante: “Chapeau!”. Uno dei ballerini si fa portavoce del volere comune e lancia un cappello in mezzo ai piedi danzanti e con un misto di stupore e commozione osserviamo i portafogli svuotarsi nel cappello. Non possiamo esimerci dal dare tutto ciò che ci rimane con gli ultimi pezzi.</div>
<div class="text-xs-center pt-1 pb-1">
  <img src="./content/boztrip/2016/img/9-4.jpg" style="max-height:30em;max-width:100%;">
</div>
<div class="text-justify">
Non ne abbiamo ancora abbastanza di questa notte magica che continuiamo insieme a Camille e Diane che, simpaticissime, ci seguono fin dal pomeriggio. Un ultimo brindisi, una battaglia a gavettoni, qualche marachella. Passa così ancora un'oretta prima di tornare alla Boz Mobile che ci aspetta proprio nel parcheggio dove ci eravamo lavati secoli fa. Mentre salutiamo le nuove amiche valutiamo il da farsi a mente tutt'altro che lucida. Tra circa sei ore dovremo suonare ad Octon, che dista almeno due ore da qui. Abbiamo già pagato il Lemon Hotel, che non abbiamo idea di dove sia. Il Pede, forte di un'esperienza decennale in improvvisazione da viaggio, ci illumina: “andiamo direttamente al lago di Salagou a dormire!”. Le ovazioni si sprecano, e Albe si candida come autista. Ci fermiamo ad un semaforo dove la nostra molestia comprensibilmente offende i passeggeri dell'auto ferma accanto a noi che manifestano il loro fastidio lanciando un cubalibre in faccia a Giulio, che in realtà era l'unico che non c'entrava nulla. Tra discorsi surreali le luci dei camion scorrono veloci: “E’ proprio un peccato non aver nemmeno visto il Lemon Hotel”. Ed eccolo in tutto il suo splendore: il Lemon Hotel si erge maestoso in tutta la sua oscenità a lato dell'autostrada.
E’ pieno giorno, ci fermiamo in un parcheggio per camper. Luca rotola fuori dal bagagliaio in cui si era messo a dormire come un sacco di patate. Fendendo a fatica la fitta nebbia celebrale stendiamo i tappeti sull'erba, ci infiliamo nei sacchi a pelo e ben dopo l'alba cadiamo in un sonno che non potrà durare più di un paio d'ore. Il sonnellino termina alle nove quando, come delle crisalidi ubriache, abbandoniamo i nostri involucri per lanciarci nel lago insieme al bagnoschiuma di Dave che ha anche il coraggio di lavarsi i denti. Arrivati da Robert siamo consapevoli dello stato pietoso in cui ci troviamo e ci rimettiamo alla bontà degli dei della musica per benedire l'ultimo concerto. Qualuno rischia più volte di addormentarsi sullo strumento mentre altri mettono in atto ogni tipo di stratagemma per mantenersi in posizione eretta. Il mattiniero pubblico è in visibilio, tanto che una signora stabilisce il record di otto dischi comprati in una sola volta. Tra iniezioni di caffè e turni da catena di montaggio copriamo le centinaia di chilometri che ci separano da Milano ripercorrendo i momenti meravigliosi che sembrano condensati in pochi attimi per via della pienezza delle giornate e l'intensità delle emozioni.
Ed eccoci qui, a concludere le cronache del terzo Boz Trip. Una storia di musica e persone, che diventano la stessa cosa in quei rari istanti che a volte si ha la fortuna di trascorrere. Ve li abbiamo raccontati perchè la loro forza è tale da passare anche dalle parole, e perchè speriamo che la prossima volta ci troviamo a viverli insieme.
</div>
