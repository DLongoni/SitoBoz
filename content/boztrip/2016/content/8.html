<h2 class="text-xs-center">Fame e Sète</h2>
<small><em><p class="text-xs-center">Venerdì 8 Luglio</p></em></small>
<hr />
<div class="text-justify">Ce l'abbiamo fatta: ci siamo svegliati presto. E’ certamente stata la carica del concerto di ieri a farci aprire gli occhi in tempo per rispettare i nostri piani che prevedono il passaggio da Sète, città costiera vicina a Montpellier. Luca procura delle brioches innaffiate due caffè a testa offerti da Alain, che salutiamo con la promessa di sentirci di nuovo il prossimo inverno. Non sappiamo bene cosa aspettarci dalla nostra destinazione che raggiungiamo in meno di un'ora, fermo restando che il piano B(agno) è sempre valido. Il cielo è coperto e minaccioso, le strade poco popolate, ma non ci lasciamo intimorire. Il pubblico a quest'ora è costituito principalmente da giovani ed anziani, e anche se i turisti scarseggiano la generosità abbonda per la nostra gioia. Una signora sulla settantina insiste per fare una foto con noi che pubblica istantaneamente sui social, e qualche minuto dopo veniamo ammaliati dagli occhi profondi ed il sorriso genuino di una ragazza che indugia lasciandosi dedicare qualche nota. Anche oggi le forze dell'ordine arrivano proprio quando abbiamo già deciso di allontanarci per via degli stomaci che ormai sono ben vuoti.</div>
<div class="text-xs-center pt-1 pb-1">
  <img src="./content/boztrip/2016/img/8-1.jpg" style="max-height:30em;max-width:100%;">
</div>
<div class="text-justify">La fame ci sta divorando mentre torniamo verso la Boz Mobile sperando di trovare un ristorante di nostro gradimento. Sul canale si affacciano diversi locali che offrono cozze e patatine fritte. Stiamo quasi per cedere quando come un miraggio avvistiamo una gastronomia che saccheggiamo senza vergogna: seppie, calamari, polipi, gamberi e gamberetti. La fruizione di queste leccornie è tutt'altro che banale per via dell'abbondante sugo che comunque ungerà quasi tutti, con menzione d'onore ai pantaloni bianchi di Luca. Ci avrebbe fatto piacere passare dalla spiaggia a questo punto, ma ad Aix-en-Provence ci aspettano alle 17 e vista l'indecisione del meteo ci mettiamo subito in marcia. </div>
<div class="text-xs-center pt-1 pb-1">
  <img src="./content/boztrip/2016/img/8-2.jpg" style="max-height:30em;max-width:100%;">
</div>
<div class="text-justify">Ancora una volta un viaggio di poche decine di minuti si tramuta un'odissea a causa di un incidente e del flusso abbontante di aspiranti vacanzieri. Stremati dalla noia e dal caldo i Luchi imbracciano tromba e fisarmonica per sdrammatizzare, presto seguiti dal clarinetto di Rouben e dai sonagli di Dave. Non ci è ancora chiaro se la perturbazione acustica sia stata apprezzata o meno, ma noi ci siamo divertiti, e Giulio è riuscito a produrre pure un gran bel video. Non male per un'ora di coda.
I ragazzi della Scene ci hanno mentito spudoratamente sugli orari, e nonostante il ritardo dobbiamo aspettare a lungo Axel prima di poter allestire il palchetto all'aperto. Dopo averci spiegato che ci troviamo nel locale più bello del mondo veniamo a sapere che un altro gruppo suonerà prima di noi, altra novità tutto sommato gradita soprattutto per la scarsa numerosità del pubblico. Assistiamo allo spettacolo di cabaret musicale durante la cena per poi dare il via al nostro spettacolo che ormai fluisce naturalmente senza bisogno di programmare nulla. Carichiamo la Boz Mobile pronti a dirigerci verso casa di Dominika, la seconda ed ultima couchsurfer di questo viaggio che ci ospiterà nella sua villa con piscina. 
Oltre alla villa ed alla piscina ci sono anche delle birre fresche ad aspettarci, sorpresa assolutamente gradita di cui approfittiamo volentieri. Tra un sorso e l'altro la padrona di casa ci spiega che si è imposta su suo marito che non voleva assolutmante ritrovarsi degli sconosciuti in casa, figuriamoci un intero gruppo. Ci dividiamo tra salotto, soppalco e camera dei bimbi mentre pensiamo ciò che il Pede dice ad alta voce “per la prima volta, finalmente, possiamo dormire senza preoccuparci per la sveglia di domani”. Ricordate queste parole quando leggerete il prossimo ed ultimo capitolo del Blog del Boz Trip 2016. </div>
